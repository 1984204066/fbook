# 杂阿含经.卷四十八

## (一二六七)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

  时彼天子白佛言："世尊！比丘比丘，度驶流耶？"

  佛言："如是，天子。"

  天子复问："无所攀缘，亦无所住，度驶流耶？"

  佛言："如是，天子。"

  天子复问："无所攀缘，亦无所住，而度驶流，其义云何？"

  佛言："天子，我如是如是抱，如是如是直进，则不为水之所漂。如是如是不抱，如是如是不直进，则为水所漂。如是天子，名为无所攀缘，亦无所住，而度驶流。"

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二六八)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

  时彼天子白佛言："比丘！知一切众生所著、所集，决定解脱、广解脱、极广解脱耶？"

  佛告天子："我悉知一切众生所著、所集，决定解脱、广解脱、极广解脱。"

  天子白佛："比丘！云何知一切众生所著、所集，决定解脱、广解脱、极广解脱？"

  佛告天子："爱喜灭尽，我心解脱。心解脱已，故知一切众生所著、所集，决定解脱、广解脱、极广解脱。"

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二六九)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
谁度于诸流，昼夜勤精进，<br>
不攀亦不住，何染而不著？</div>

尔时世尊说偈答言：

<div class="poem">
一切戒具足，智慧善正受，<br>
内思惟系念，度难度诸流。<br>
不乐于欲想，超越于色结，<br>
不系亦不住，于染亦不著。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二七○)

  如是我闻。一时佛住王舍城山谷精舍。

  时有拘迦尼，是光明天女，容色绝妙，于后夜时，来诣佛所，稽首佛足。身诸光明，遍照山谷。

时拘迦尼天女而说偈言：

<div class="poem">
其心不为恶，及身口世间，<br>
五欲悉虚空，正智正系念，<br>
不习近众苦，非义和合者。</div>

  佛告天女："如是如是。

其心不为恶，及身口世间，

五欲悉虚空，正智正系念，

不习近众苦，非义和合者。"

  时拘迦尼天女闻佛所说，欢喜随喜，稽首佛足，即没不现。

尔时世尊夜过晨朝，入于僧中，敷尼师坛，于大众前坐，告诸比丘：昨日后夜，有拘迦尼天女，容色绝妙，来诣我所，稽首我足，退坐一面而说偈言：

<div class="poem">
其心不为恶，及身口世间，<br>
五欲悉虚空，正智正系念，<br>
不习近众苦，非义和合者。</div>

我即答言：'如是，天女！如是，天女！

'其心不为恶，及身口世间，

五欲悉虚空，正智正系念，

不习近众苦，非义和合者。'

"说是语时，拘迦尼天女闻我所说，欢喜随喜，稽首我足，即没不现。"

  佛说此经已，诸比丘闻佛所说，欢喜奉行。

## (一二七一)

  如是我闻。一时佛住王舍城山谷精舍。

  尔时尊者阿难告诸比丘："我今当说《四句法经》，谛听善思，当为汝说。何等为《四句法经》？"

尔时尊者阿难即说偈言：

<div class="poem">
其心不为恶，及身口世间，<br>
五欲悉虚空，正智正系念，<br>
不习近众苦，非义和合者。<br>
</div>

"诸比丘，是名《四句法经》。"

  尔时有一异婆罗门，去尊者阿难不远，为诸年少婆罗门受诵经。时彼婆罗门作是念："若沙门阿难所说偈，于我所说经，便是非人所说。"

时彼婆罗门即往诣佛所，与世尊面相问讯慰劳已，退坐一面，白佛言：瞿昙！沙门阿难所说偈言：

<div class="poem">
其心不为恶，及身口世间，<br>
五欲悉虚空，正智正系念，<br>
不习近众苦，非义和合者。</div>

"如是等所说，则是非人语，非为人语。"

佛告婆罗门：如是如是，婆罗门，是非人语，非为人语也。时有拘迦尼天女来诣我所，稽首我足，退坐一面而说偈言：

<div class="poem">
其心不为恶，及身口世间，<br>
五欲悉虚空，正智正系念，<br>
不习近众苦，非义和合者。</div>

我时答言：'如是如是，如天女所言。

'其心不为恶，及身口世间，

五欲悉虚空，正智正系念，

不习近众苦，非义和合者。'

"是故婆罗门，当知此所说偈，是非人所说，非是人所说也。"

  佛说此经已，彼婆罗门闻佛所说，欢喜随喜，礼佛足而去。

## (一二七二)

  如是我闻。一时佛住王舍城山谷精舍。

  时有拘迦那娑天女，是光明天女，起大电光炽然，归佛、归法、归比丘僧，来诣佛所，稽首佛足，退坐一面。其身光明，普照山谷。

即于佛前而说偈言：

<div class="poem">
其心不为恶，及身口世间，<br>
五欲悉虚空，正智正系念，<br>
不习近众苦，非义和合者。</div>

尔时世尊告天女言：如是如是，天女，如汝所说：

<div class="poem">
其心不为恶，及身口世间，<br>
五欲悉虚空，正智正系念，<br>
不习近众苦，非义和合者。</div>

  尔时拘迦那娑天女闻佛所说，欢喜随喜，稽首佛足，即没不现。

尔时世尊夜过晨朝，入僧中敷尼师坛，于大众前坐，告诸比丘：于昨后夜，拘迦那娑天女，光明之天女，来诣我所，稽首我足，退坐一面，而说偈言：

<div class="poem">
其心不为恶，及身口世间，<br>
五欲悉虚空，正智正系念，<br>
不习近众苦，非义和合者。</div>

我时答言：'如是天女，如是天女，如汝所说。

'其心不为恶，及身口世间，

五欲悉虚空，正智正系念，

不习近众苦，非义和合者。

拘迦那天女，电光炎炽然，

敬礼佛法僧，说偈义饶益。'"

  佛说此经已，诸比丘闻佛所说，欢喜奉行。

## (一二七三)

  如是我闻。一时佛住王舍城山谷精舍。

  时有拘迦那娑天女，光明之天女，放电光明，焰照炽然，于后夜时，来诣佛所，稽首佛足，退坐一面。其身光明，普照山谷。

即于佛前而说偈言：

<div class="poem">
我能广分别，如来正法律，<br>
今且但略说，足以表其心。<br>
其心不为恶，及身口世间，<br>
五欲悉虚空，正智正系念，<br>
不习近众苦，非义和合者。</div>

  佛告天女："如是，天女！如是，天女！如汝所说。

其心不为恶，及身口世间，

五欲悉虚空，正智正系念，

不习近众苦，非义和合者。"

  时拘迦那娑天女闻佛所说，欢喜稽首，即没不现。

尔时世尊夜过晨朝，入于僧前，于大众中敷座而坐，告诸比丘：昨后夜时，拘迦那娑天女来诣我所，恭敬作礼，退坐一面而说偈言：

<div class="poem">
我能广分别，如来正法律，<br>
今且但略说，足已表我心。<br>
其心不为恶，及身口世间，<br>
五欲悉虚空，正智正系念，<br>
不习近众苦，非义和合者。</div>

我时答言：'如是，天女，如汝所说。

'其心不为恶，及身口世间，

五欲悉虚空，正智正系念，

不习近众苦，非义和合者。'

"时彼天女闻我所说，欢喜随喜，稽首我足，即没不现。"

  佛说此经已，诸比丘闻佛所说，欢喜奉行。

## (一二七四)

  如是我闻。一时佛住毗舍离猕猴池侧重阁讲堂。

  时有拘迦那娑天女、朱卢陀天女，容色绝妙，于后夜时，来诣佛所，稽首佛足，退坐一面。其身光明，遍照一切猕猴池侧。

时朱卢陀天女说偈白佛：

<div class="poem">
大师等正觉，住毗舍离国，<br>
拘迦那朱卢，稽首恭敬礼。<br>
我昔未曾闻，牟尼正法律，<br>
今乃得亲见，现前说正法。<br>
若于圣法律，恶慧生厌恶，<br>
必当堕恶道，长夜受诸苦。<br>
若于圣法律，正念律仪备，<br>
彼则生天上，长夜受安乐。</div>

拘迦那娑天女复说偈言：

<div class="poem">
其心不为恶，及身口世间，<br>
五欲悉虚空，正智正系念，<br>
不习近众苦，非义和合者。</div>

  佛告天女："如是如是，如汝所说。

其心不为恶，及身口世间，

五欲悉虚空，正智正系念，

不习近众苦，非义和合者。"

  时彼天女闻佛所说，欢喜随喜，即没不现。

  尔时世尊夜过晨朝，入僧中敷座而坐，告诸比丘："昨后夜时，有二天女，容色绝妙，来诣我所，为我作礼，退坐一面。

朱卢陀天女而说偈言：

<div class="poem">
大师等正觉，住毗舍离国，<br>
我拘迦那娑，及以朱卢陀，<br>
如是二天女，稽首礼佛足。<br>
我昔未曾闻，牟尼正法律，<br>
今乃见正觉，演说微妙法。<br>
若于正法律，厌恶住恶慧，<br>
必堕于恶道，长夜受大苦。<br>
若于正法律，正念律仪备，<br>
生善趣天上，长夜受安乐。</div>

拘迦那娑天女复说偈言：

<div class="poem">
其心不为恶，及身口世间，<br>
五欲悉虚空，正智正系念，<br>
不习近众苦，非义和合者。</div>

我时答言：'如是如是，如汝所说。

'其心不为恶，及身口世间，

五欲悉虚空，正智正系念，

不习近众苦，非义和合者。'"

  佛说此经已，诸比丘闻佛所说，欢喜奉行。

## (一二七五)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子而说偈言：

<div class="poem">
无触不报触，触则以触报，<br>
以触报触故，不瞋不招瞋。</div>

尔时世尊说偈答言：

<div class="poem">
不于不瞋人，而加之以瞋，<br>
清净之正士，离诸烦恼结。<br>
于彼起恶心，恶心还自中，<br>
如逆风扬尘，还自坌其身。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二七六)

  如是我闻。一时佛住舍卫国祇树给孤独园。

  时有一天子，容色绝妙，来诣佛所，稽首佛足。身诸光明，遍照祇树给孤独园。

时彼天子而说偈言：

<div class="poem">
愚痴人所行，不合于黠慧，<br>
自所行恶行，为自恶知识，<br>
所造众恶行，终获苦果报。</div>

尔时世尊说偈答言：

<div class="poem">
既作不善业，终则受诸恼，<br>
造业虽欢喜，啼泣受其报。<br>
造诸善业者，终则不热恼，<br>
欢喜而造业，安乐受其报。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二七七)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子而说偈言：

<div class="poem">
不可常言说，亦不一向听，<br>
而得于道迹，坚固正超度，<br>
思惟善寂灭，解脱诸魔缚。<br>
能行说之可，不行不应说，<br>
不行而说者，智者则知非。<br>
不行己所应，不作而言作，<br>
是则同贼非，名为不善业。</div>

  尔时世尊告天子言："汝今有所嫌责耶？"

  天子白佛："悔过，世尊！悔过，善逝！"

  尔时世尊熙怡微笑。

时彼天子复说偈言：

<div class="poem">
我今悔其过，世尊不纳受，<br>
内怀于恶心，抱怨而不舍。</div>

尔时世尊说偈答言：

<div class="poem">
言说悔过辞，内不息其心，<br>
云何得息怨，何名为修善？</div>

时彼天子复说偈言：

<div class="poem">
谁不有其过，何人无有罪？<br>
谁复无愚痴，孰能常坚固？</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二七八)

  如是我闻。一时佛住王舍城迦兰陀竹园。

  时有瞿迦梨比丘，是提婆达多伴党，来诣佛所，稽首佛足，退坐一面。

  尔时世尊告瞿迦梨比丘："瞿迦梨！汝何故于舍利弗、目揵连清净梵行所，起不清净心，长夜当得不饶益苦。"

  瞿迦梨比丘白佛言："世尊，我今信世尊语，所说无异。但舍利弗、大目揵连，心有恶欲。"

  如是第二、第三说。

  瞿迦梨比丘，提婆达多伴党，于世尊所，再三说中，违反不受，从座起去。去已，其身周遍生诸疱疮，皆如栗，渐渐增长，皆如桃李。

  时瞿迦梨比丘患苦痛，口说是言："极烧！极烧！"脓血流出，身坏命终，生大钵昙摩地狱。

  时有三天子，容色绝妙，于后夜时，来诣佛所，稽首佛足，退坐一面。

  时一天子白佛言："瞿迦梨比丘，提婆达多伴党，今已命终。"

  时第二天子作是言："诸尊当知，瞿迦梨比丘命终堕地狱中。"

第三天子即说偈言：

<div class="poem">
士夫生世间，斧在口中生，<br>
还自斩其身，斯由其恶言。<br>
应毁便称誉，应誉而便毁，<br>
其罪生于口，死堕恶道中。<br>
博弈亡失财，是非为大咎，<br>
毁佛及声闻，是则为大过。</div>

  彼三天子说是偈已，即没不现。

尔时世尊夜过晨朝，来入僧中，于大众前敷座而坐，告诸比丘：昨后夜时，有三天子来诣我所，稽首我足，退坐一面。第一天子语我言：世尊，瞿迦梨比丘，提婆达多伴党，今已命终。第二天子语余天子言：瞿迦梨比丘命终堕地狱中。第三天子即说偈言：

<div class="poem">
士夫生世间，斧在口中生，<br>
还自斩其身，斯由其恶言。<br>
应毁便称誉，应誉而便毁，<br>
其罪口中生，死则堕恶道。</div>

说是偈已，即没不现。

"诸比丘，汝等欲闻生阿浮陀地狱众生，其寿齐限不？"

  诸比丘白佛："今正是时，唯愿世尊为诸大众说阿浮陀地狱众生寿命齐限。诸比丘闻已，当受奉行。"

  佛告比丘："谛听善思，当为汝说。譬如拘萨罗国，四斗为一阿罗，四阿罗为一独笼那，十六独笼那为一阇摩那，十六阇摩那为一摩尼，二十摩尼为一佉梨，二十佉梨为一仓，满中芥子。若使有人百年、百年取一芥子，如是乃至满仓芥子都尽，阿浮陀地狱众生寿命犹故不尽。如是二十阿浮陀地狱众生寿，等一尼罗浮陀地狱众生寿。二十尼罗浮陀地狱众生寿，等一阿吒吒地狱众生寿。二十阿吒吒地狱众生寿，等一阿波波地狱众生寿。二十阿波波地狱众生寿，等一阿休休地狱众生寿。二十阿休休地狱众生寿，等一优钵罗地狱众生寿。二十优钵罗地狱众生寿，等一钵昙摩地狱众生寿。二十钵昙摩地狱众生寿，等一摩诃钵昙摩地狱众生寿。

"比丘，彼瞿迦梨比丘命终，堕摩诃钵昙摩地狱中，以彼于尊者舍利弗、大目揵连比丘，生恶心诽谤故。是故诸比丘，当作是学，于彼烧燋柱所，尚不欲毁坏，况毁坏有识众生！"

  佛告诸比丘："当如是学！"

  佛说此经已，诸比丘闻佛所说，欢喜奉行。

## (一二七九)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
退落堕负处，云何而得知？<br>
唯愿世尊说，云何负处门？</div>

尔时世尊说偈答言：

<div class="poem">
胜处易得知，负处知亦易，<br>
乐法为胜处，毁法为负处。<br>
爱乐恶知识，不爱善知识，<br>
善友生怨结，是名堕负门。<br>
爱乐不善人，善人反憎恶，<br>
欲恶不欲善，是名负处门。<br>
斗秤以欺人，是名堕负门。<br>
博弈耽嗜酒，游轻著女色，<br>
费丧于财物，是名堕负门。<br>
女人不自守，舍主随他行，<br>
男子心放荡，舍妻随外色，<br>
如是为家者，斯皆堕负门。<br>
老妇得少夫，心常怀嫉妒，<br>
怀嫉卧不安，是则堕负门，<br>
老夫得少妇，堕负处亦然。<br>
常乐著睡眠，知识同游戏，<br>
怠惰好瞋恨，斯皆堕负门。<br>
多财结朋友，酒食奢不节，<br>
多费丧财物，斯皆堕负门。<br>
少财多贪爱，生于刹利家，<br>
常求为王者，是则堕负门。<br>
求珠珰璎珞，革屣履伞盖，<br>
庄严自悭惜，是则堕负门。<br>
受他丰美食，自悭惜其财，<br>
食他不反报，是则堕负门。<br>
沙门婆罗门，屈请入其舍，<br>
悭惜不时施，是则堕负门。<br>
沙门婆罗门，次第行乞食，<br>
呵责不欲施，是则堕负门。<br>
若父母年老，不及时奉养，<br>
有财而不施，是则堕负门。<br>
于父母兄弟，捶打而骂辱，<br>
无有尊卑序，是则堕负门。<br>
佛及弟子众，在家与出家，<br>
毁訾不恭敬，是则堕负门。<br>
实非阿罗汉，罗汉过自称，<br>
是则世间贼，堕于负处门。<br>
此世间负处，我知见故说，<br>
犹如险怖道，慧者当远避。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二八○)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
谁屈下随下？谁高举随举？<br>
云何童子戏，如童块相掷？</div>

尔时世尊说偈答言：

<div class="poem">
爱下则随下，爱举则随举，<br>
爱戏于愚夫，如童块相掷。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二八一)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子而说偈言：

<div class="poem">
决定以遮遮，意妄想而来，<br>
若人遮一切，不令其逼迫。</div>

尔时世尊说偈答言：

<div class="poem">
决定以遮遮，意妄想而来，<br>
不必一切遮，但遮其恶业，<br>
遮彼彼恶已，不令其逼迫。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二八二)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
云何得名称？云何得大财？<br>
云何德流闻？云何得善友？</div>

尔时世尊说偈答言：

<div class="poem">
持戒得名称，布施得大财，<br>
真实德流闻，息恶得善友。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二八三)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足。其身光明，遍照祇树给孤独园。

时彼天子说偈问佛：

<div class="poem">
云何人所作，智慧以求财？<br>
等摄受于财，若胜若复劣？</div>

尔时世尊说偈答言：

<div class="poem">
始学功巧业，方便集财物，<br>
得彼财物已，当应作四分。<br>
一分自食用，二分营生业，<br>
余一分藏密，以拟于贫乏。<br>
营生之业者，田种行商贾，<br>
牧牛羊蕃息，邸舍以求利，<br>
造屋舍床卧，六种资生具，<br>
方便修众具，安乐以存世。<br>
如是善修业，黠慧以求财，<br>
财宝随顺生，如众流归海。<br>
如是财饶益，如蜂集众味，<br>
昼夜财增长，犹如蚁积堆。<br>
不付老子财，不寄边境民，<br>
不信奸狡人，及诸悭吝者。<br>
亲附成事者，远离不成事，<br>
能成事士夫，犹如火炽燃。<br>
善友贵重人，敏密循良者，<br>
同气亲兄弟，善能相摄受。<br>
居亲眷属中，标显若牛王，<br>
各随其所应，分财施饮食，<br>
寿尽而命终，当生天受乐。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二八四)

  如是我闻。一时佛住舍卫国祇树给孤独园。

  尔时世尊告诸比丘："过去世时，拘萨罗国有弹琴人，名曰粗牛，于拘萨罗国人间游行，止息野中。时有六广大天宫天女，来至憍萨罗国粗牛弹琴人所，语粗牛弹琴人言：'阿舅！阿舅！为我弹琴，我当歌舞。'粗牛弹琴者言：'如是姊妹，我当为汝弹琴。汝当语我，汝是何人，何由生此？'天女答言：'阿舅且弹琴，我当歌舞，于歌颂中，自说所以生此因缘。'彼拘萨罗国粗牛弹琴人即便弹琴，彼六天女即便歌舞。

第一天女说偈歌言：

<div class="poem">
若男子女人，胜妙衣惠施，<br>
施衣因缘故，所生得殊胜，<br>
施所爱念物，生天随所欲。<br>
见我居宫殿，乘虚而游行，<br>
天身如金聚，天女百中胜，<br>
观察斯福德，回向中之最。</div>

第二天女复说偈言：

<div class="poem">
若男子女人，胜妙香惠施，<br>
爱念可意施，生天随所欲。<br>
见我处宫殿，乘虚而游行，<br>
天身若金聚，天女百中胜，<br>
观察斯福德，回向中之最。</div>

第三天女复说偈言：

<div class="poem">
若男子女人，以食而惠施，<br>
可意爱念施，生天随所欲。<br>
见我居宫殿，乘虚而游行，<br>
天身如金聚，天女百中胜，<br>
观察斯福德，回向中之最。</div>

第四天女复说偈言：

<div class="poem">
忆念余生时，曾为人婢使，<br>
不盗不贪嗜，勤修不懈怠，<br>
量腹自节身，分餐救贫人。<br>
今见居宫殿，乘虚而游行，<br>
天身如金聚，天女百中胜，<br>
观察斯福德，供养中为最。</div>

第五天女复说偈言：

<div class="poem">
忆念余生时，为人作子妇，<br>
嫜姑性狂暴，常加粗涩言，<br>
执节修妇礼，卑逊而奉顺。<br>
今见处宫殿，乘虚而游行，<br>
天身如金聚，天女百中胜，<br>
观察斯福德，供养中为最。</div>

第六天女复说偈言：

<div class="poem">
昔曾见行路，比丘比丘尼，<br>
从其闻正法，一宿受斋戒。<br>
今见处天宫，乘虚而游行，<br>
天身如金聚，天女百中胜，<br>
观察斯福德，回向中之最。</div>

尔时拘萨罗国粗牛弹琴人而说偈言：

<div class="poem">
我今善来此，拘萨罗林中，<br>
得见此天女，具足妙天身。<br>
既见又闻说，当增修善业，<br>
缘今修功德，亦当生天上。</div>

"说是语已，时诸天女即没不现。"

  佛说此经已，诸比丘闻佛所说，欢喜奉行。

## (一二八五)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
何法起应灭？何生应防护？<br>
何法应当离？等观何得乐？</div>

尔时世尊说偈答言：

<div class="poem">
瞋恚起应灭，贪生逆防护，<br>
无明应舍离，等观真谛乐。<br>
欲生诸烦恼，欲为生苦本，<br>
调伏烦恼者，众苦则调伏，<br>
调伏众苦者，烦恼亦调伏。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  于是天子闻佛所说，欢喜随喜，稽首佛足，即没不现。

## (一二八六)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
若人行放逸，愚痴离恶慧，<br>
禅思不放逸，疾得尽诸漏。</div>

尔时世尊说偈答言：

<div class="poem">
非世间众事，是则之为欲，<br>
心法驰觉想，是名士夫欲。<br>
世间种种事，常在于世间，<br>
智慧修禅思，爱欲永潜伏。<br>
信为士夫伴，不信则不度，<br>
信增其名称，命终得生天。<br>
于身虚空想，名色不坚固，<br>
不著名色者，远离于积聚。<br>
观此真实义，如解脱哀愍，<br>
由斯智慧故，世称叹供养。<br>
能断众杂相，超绝生死流，<br>
超度诸流已，是名为比丘。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  于是天子闻佛所说，欢喜随喜，稽首佛足，即没不现。

## (一二八七)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足。其身光明，遍照祇树给孤独园。

时彼天子说偈问佛：

<div class="poem">
与何人同处，复与谁共事？<br>
知何等人法，名为胜非恶？</div>

尔时世尊说偈答言：

<div class="poem">
与正士同游，正士同其事，<br>
解知正士法，是则胜非恶。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二八八)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子而说偈言：

<div class="poem">
悭吝生于心，不能行布施；<br>
明智求福者，乃能行其惠。</div>

尔时世尊说偈答言：

<div class="poem">
怖畏不行施，常得不施怖，<br>
怖畏于饥渴，悭吝从怖生。<br>
此世及他世，常痴饥渴畏，<br>
死则不随无，独往无资粮。<br>
少财能施者，多财难亦舍，<br>
难舍而能舍，是则为难施。<br>
无知者不觉，慧者知难知，<br>
以法养妻子，少财净心施。<br>
百千邪盛会，所获其福利，<br>
比前如法施，十六不及一。<br>
打缚恼众生，所得诸财物，<br>
惠施安国土，是名有罪施，<br>
方之平等施，称量所不及。<br>
如法不行非，所得财物施，<br>
难施而行施，是应贤圣施，<br>
所住常获福，寿终上生天。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一二八九)

  如是我闻。一时佛住王舍城金婆罗山金婆罗鬼神住处石室中。

  尔时世尊金枪刺足，未经几时，起身苦痛。能得舍心，正智正念，堪忍自安，无退减想。

  彼有山神天子八人，作是念："今日世尊住王舍城金婆罗山金婆罗鬼神住处石室中，金枪刺足，起身苦痛，而能舍心，正念正智，堪忍自安，无所退减。我等当往，面前赞叹。"作是念已，往诣佛所，稽首礼足，退住一面。

第一天神说偈叹言：

<div class="poem">
沙门瞿昙，人中狮子，<br>
身遭苦痛，堪忍自安，<br>
正智正念，无所退减。</div>

第二天子复赞叹言：

<div class="poem">
大士之大龙，大士之牛王，<br>
大士夫勇力，大士夫良马，<br>
大士夫上首，大士夫之胜。</div>

第三天子复赞叹言：

<div class="poem">
此沙门瞿昙，士夫分陀利，<br>
身生诸苦痛，而能行舍心，<br>
正智正念住，堪忍以自安，<br>
而无所退减。</div>

  第四天子复赞叹言："若有于沙门瞿昙，士夫分陀利所说，违反嫌责，当知斯等长夜当得不饶益苦，唯除不知真实者。"

第五天子复说偈言：

<div class="poem">
观彼三昧定，善住于正受，<br>
解脱离诸尘，不踊亦不没，<br>
其心安隐住，而得心解脱。</div>

第六天子复说偈言：

<div class="poem">
经历五百岁，诵婆罗门典，<br>
精勤修苦行，不解脱离尘，<br>
是则卑下类，不得度彼岸。</div>

第七天子复说偈言：

<div class="poem">
为欲之所迫，持戒之所缚，<br>
勇捍行苦行，经历于百年，<br>
其心不解脱，不离于尘垢，<br>
是则卑下类，不度于彼岸。</div>

第八天子复说偈言：

<div class="poem">
心居骄慢欲，不能自调伏，<br>
不得三昧定，牟尼之正受。<br>
独一居山林，其心常放逸，<br>
于彼死魔军，不得度彼岸。</div>

  时彼山神天子八人，各各赞叹已，稽首佛足，即没不现。

## (一二九○)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子而说偈言：

<div class="poem">
广无过于地，深无逾于海，<br>
高无过须弥，大士无毗纽。</div>

尔时世尊说偈答言：

<div class="poem">
广无过于爱，深无逾于腹，<br>
高莫过骄慢，大士无胜佛。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  于是天子闻佛所说，欢喜随喜，稽首佛足，即没不现。

## (一二九一)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
何物不能烧？何风不能吹？<br>
水灾坏天地，何物不流散？<br>
恶王及盗贼，强劫人财物，<br>
何男子女人，不为其所夺？<br>
云何珍宝藏，终竟不亡失？</div>

尔时世尊说偈答言：

<div class="poem">
福火不能烧，福风不能吹，<br>
水灾坏天地，福水不流散。<br>
恶王及盗贼，强夺人财宝，<br>
若男子女人，福不被劫夺。<br>
乐报之宝藏，终竟不亡失。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  于是天子闻佛所说，欢喜随喜，即没不现。

## (一二九二)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
谁当持资粮？何物贼不劫？<br>
何人劫而遮？何人劫不遮？<br>
何人常来诣，智慧者喜乐？</div>

尔时世尊说偈答言：

<div class="poem">
信者持资粮，福德劫不夺；<br>
贼劫夺则遮，沙门夺欢喜；<br>
沙门常来诣，智慧者欣乐。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  于是天子闻佛所说，欢喜随喜，稽首佛足，即没不现。

## (一二九三)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
一切相映障，知一切世间，<br>
乐安慰一切，唯愿世尊说，<br>
云何是世间，最为难得者？</div>

是时世尊说偈答言：

<div class="poem">
为主而行忍，无财而欲施，<br>
遭难而行法，富贵修远离，<br>
如是四法者，是则为最难。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  于是天子闻佛所说，欢喜随喜，稽首佛足，即没不现。

