# 杂阿含经.卷三十六

## (九九三)

  如是我闻。一时佛住舍卫国祇树给孤独园。

  时有诸上座比丘随佛左右，依止而住，所谓尊者阿若憍陈如、尊者摩诃迦叶、尊者舍利弗、尊者摩诃目揵连、尊者阿那律陀、尊者二十亿耳、尊者陀罗骠摩罗子、尊者婆那迦婆娑、尊者耶舍舍罗迦毗诃利、尊者富楼那、尊者分陀檀尼迦，如此及余上座比丘，随佛左右，依止而住。

时尊者婆耆舍住舍卫国东园鹿子母讲堂。时尊者婆耆舍作是念：今日世尊在舍卫国祇树给孤独园，诸上座比丘随佛左右，依止而住。我今当往至世尊所，各各说偈，叹诸上座比丘。作是念已，往诣佛所，稽首佛足，退住一面，而说偈言：

<div class="poem">
上上座比丘，已断诸贪欲，<br>
超过诸世间，一切之积聚，<br>
深智少言说，勇猛勤方便，<br>
道德净明显，我今稽首礼。<br>
已伏诸魔怨，远离于群聚，<br>
不为五欲缚，常习于空闲，<br>
清虚而寡欲，我今稽首礼。<br>
遮罗延胜族，禅思不放逸，<br>
内心乐正受，清净离尘秽，<br>
辩慧显深义，是故稽首礼。<br>
所得神通慧，超诸神通力，<br>
六神通众中，自在无所畏，<br>
神通最胜故，是故稽首礼。<br>
于大千世界，五道诸趣生，<br>
乃至于梵世，人天优劣想，<br>
净天眼悉见，是故稽首礼。<br>
精勤方便力，断除诸爱集，<br>
坏裂生死网，心常乐正法，<br>
离诸悕望想，超度于彼岸，<br>
清净无尘秽，是故稽首礼。<br>
永离诸恐畏，无依离财物，<br>
知足度疑惑，伏诸魔怨敌，<br>
身念观清净，是故稽首礼。<br>
无有诸世间，烦恼棘刺林，<br>
结缚使永除，三有因缘断，<br>
精练灭诸垢，究竟明显现，<br>
于林离林去，是故稽首礼。<br>
无舍宅所依，幻伪痴恚灭，<br>
调伏诸爱喜，出一切见处，<br>
清净无瑕秽，是故稽首礼。<br>
其心自在转，坚固不倾动，<br>
智慧大德力，难伏魔能伏，<br>
断除无明结，是故稽首礼。<br>
大人离暗冥，寂灭牟尼尊，<br>
正法离垢过，光明自显照，<br>
照一切世界，是故名为佛。<br>
地神虚空天，三十三天子，<br>
光明悉映障，是故名为佛。<br>
度生死有边，超逾越群众，<br>
柔弱善调伏，正觉第一觉。<br>
断一切结缚，伏一切异道，<br>
降一切魔怨，得无上正觉，<br>
离尘灭诸垢，是故稽首礼。</div>

  尊者婆耆舍偈赞叹时，诸比丘闻其所说，皆大欢喜。

## (九九四)

  如是我闻。一时佛住舍卫国祇树给孤独园。

  时尊者婆耆舍住舍卫国东园鹿子母讲堂，疾病困笃。尊者富邻尼为看病人，供给供养。

  时尊者婆耆舍语尊者富邻尼言："汝往诣世尊所，持我语白世尊言：'尊者婆耆舍稽首世尊足，问讯世尊，少病少恼，起居轻利，得自安乐住不？'复作是言：'尊者婆耆舍住东园鹿子母讲堂，疾病困笃，欲求见世尊，无力方便堪诣世尊。善哉世尊，愿往至东园鹿子母讲堂尊者婆耆舍所，哀愍故！'"

  时尊者富邻尼即受其语，往诣世尊，稽首佛足，退坐一面，作是言："尊者婆耆舍住东园鹿子母讲堂，疾病困笃，愿见世尊，无力方便堪能奉见。善哉世尊，愿往东园鹿子母讲堂尊者婆耆舍所，为哀愍故！"

  尔时世尊默然而许。

  时尊者富邻尼知佛许已，即从座起，礼佛足而去。

  世尊晡时从禅起，往诣尊者婆耆舍。尊者婆耆舍遥见世尊，凭床欲起。尔时世尊见尊者婆耆舍凭床欲起，语言："婆耆舍，莫自轻动。"世尊即坐，问尊者婆耆舍："汝所患苦，为平和可堪忍不？身诸苦痛，为增为损？"

  如前《焰摩迦修多罗》广说，乃至"我所苦患，转觉其增，不觉其损"。

  佛告婆耆舍："我今问汝，随意答我。汝得心不染、不著、不污、解脱，离诸颠倒不？"

  婆耆舍白佛言："我心不染、不著、不污、解脱，离诸颠倒。"

  佛告婆耆舍："汝云何得心不染、不著、不污、解脱，离诸颠倒？"

  婆耆舍白佛言："我过去眼识于色心不顾念，于未来色不欣想，于现在色不著。我过去、未来、现在眼识于色贪欲爱乐念，于彼得尽，无欲、灭、没、息、离、解脱。心解脱已，是故不染、不著、不污，离诸颠倒，正受而住。如是耳、鼻、舌、身、意识，过去于法心不顾念，未来不欣，现在不著。过去、未来、现在法中，念欲爱尽，无欲、灭、没、息、离、解脱。心解脱已，是故不染、不著、不污、解脱，离诸颠倒，正受而住。唯愿世尊，今日最后饶益于我，听我说偈！"

  佛告婆耆舍："宜知是时。"

尊者婆耆舍起，正身端坐，系念在前，而说偈言：

<div class="poem">
我今住佛前，稽首恭敬礼。<br>
于一切诸法，悉皆得解脱，<br>
善解诸法相，深信乐正法。<br>
世尊等正觉，世尊为大师，<br>
世尊降魔怨，世尊大牟尼。<br>
灭除一切使，自度群生类，<br>
世尊于世间，诸法悉觉知。<br>
世间悉无有，知法过佛者，<br>
于诸天人中，亦无与佛等。<br>
是故我今日，稽首大精进，<br>
稽首士之上，拔诸爱欲刺。<br>
我今是最后，得见于世尊，<br>
稽首日种尊，暮当般涅槃。<br>
正智系正念，于此朽坏身，<br>
余势之所起，从今夜永灭，<br>
三界不复染，入无余涅槃。<br>
苦受及乐受，亦不苦不乐，<br>
从触因缘生，于今悉永断。<br>
苦受及乐受，亦不苦不乐，<br>
从触因缘生，于今悉已知。<br>
若内及与外，苦乐等诸受，<br>
于受无所著，正智正系心。<br>
于初中最后，诸聚无障碍，<br>
诸聚既已断，了知受无余。<br>
明见真实者，说九十一劫，<br>
三劫中不空，有大仙人尊，<br>
余空无洲依，唯畏恐怖劫。<br>
当知大仙人，乃复出于世，<br>
安慰诸天人，开眼离尘冥，<br>
示悟诸众生，令觉一切苦。<br>
苦苦及苦集，越苦之寂灭，<br>
贤圣八正道，安隐趣涅槃。<br>
世间难得者，现前悉皆得，<br>
生世得人身，演说于正法，<br>
随己之所欲，离垢求清净，<br>
专修其己利，勿令空无果，<br>
空过则生忧，邻于地狱苦。<br>
于所说正法，不乐不欲受，<br>
当久处生死，轮回息无期，<br>
长夜怀忧悔，如商人失财。<br>
我今众庆集，无复生老死，<br>
轮回悉已断，不复重受生。<br>
爱识河水流，于今悉枯竭，<br>
已拔阴根本，连锁不相续。<br>
供养大师毕，所作者已作，<br>
重担悉已舍，有流悉已断，<br>
不复乐受生，亦无死可恶，<br>
正智正系念，唯待终时至。<br>
念空野龙象，六十雄猛兽，<br>
一旦免枷锁，逸乐山林中。<br>
婆耆舍亦然，大师口生子，<br>
厌舍于徒众，正念待时至。<br>
今告于汝等，诸来集会者，<br>
听我最后偈，其义所饶益。<br>
生者悉归灭，诸行无有常，<br>
速生速死法，何可久依怙！<br>
是故强其志，精勤方便求，<br>
观察有恐怖，随顺牟尼道，<br>
速尽此苦阴，勿复增轮转。<br>
佛口所生子，叹说此偈已，<br>
长辞于大众，婆耆舍涅槃，<br>
彼以慈悲故，说此无上偈。<br>
尊者婆耆舍，如来法生子，<br>
垂心哀愍故，说此无上偈，<br>
然后般涅槃，一切当敬礼。</div>

## (九九五)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子而说偈问佛：

<div class="poem">
阿练若比丘，住于空闲处，<br>
寂静修梵行，于一坐而食，<br>
以何因缘故，颜色特鲜明？</div>

尔时世尊说偈答言：

<div class="poem">
于过去无忧，未来不欣乐，<br>
现在随所得，正智系念持，<br>
饭食系念故，颜色常鲜泽。<br>
未来心驰想，过去追忧悔，<br>
愚痴火自煎，如雹断生草。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (九九六)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子而说偈言：

<div class="poem">
不欲起骄慢，善自调其心，<br>
未曾修寂默，亦不入正受，<br>
处林而放逸，不度死彼岸。</div>

尔时世尊说偈答言：

<div class="poem">
已离于骄慢，心常入正受，<br>
明智善分别，解脱一切缚。<br>
独一处闲林，其心不放逸，<br>
于彼死魔怨，疾得度彼岸。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (九九七)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
云何得昼夜，功德常增长？<br>
云何得生天？唯愿为解说。</div>

尔时世尊说偈答言：

<div class="poem">
种植园果故，林树荫清凉；<br>
桥船以济度，造作福德舍；<br>
穿井供渴乏，客舍给行旅；<br>
如此之功德，日夜常增长。<br>
如法戒具足，缘斯得生天。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (九九八)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
施何得大力？施何得妙色？<br>
施何得安乐？施何得明目？<br>
修习何等施，名曰一切施？<br>
今启问世尊，愿为分别说。</div>

尔时世尊说偈答言：

<div class="poem">
施食得大力，施衣得妙色，<br>
施乘得安乐，施灯得明目。<br>
虚馆以待宾，是名一切施。<br>
以法而诲彼，是则施甘露。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (九九九)

  如是我闻。一时佛住舍卫国祇树给孤独园。

  时有天子名悉鞞梨，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子而说偈言：

<div class="poem">
诸天及世人，于食悉欣乐，<br>
颇有诸世间，福乐自随逐？</div>

尔时世尊说偈答言：

<div class="poem">
净信心惠施，此世及后世，<br>
随其所至处，福报常影随。<br>
是故当舍悭，行无垢惠施，<br>
施已心欢喜，此世他世受。</div>

时彼悉鞞梨天子白佛言：奇哉世尊！善说斯义：

<div class="poem">
净信心惠施，此世及他世，<br>
随其所至处，福报常影随。<br>
是故当舍悭，行无垢惠施，<br>
施已心欢喜，此世他世受。</div>

  悉鞞梨天子白佛言："世尊，我自知过去世时曾为国王，名悉鞞梨，于四城门普施为福；于其城内有四交道，亦于其中布施作福。时有第一夫人来语我言：'大王大作福德，而我无力修诸福业。'我时告言：'城东门外布施作福，悉皆属汝。'时诸王子复来白我：'大王多作功德，夫人亦同，而我无力作诸福业，我今愿得依于大王少作功德。'我时答言：'城南门外所作施福，悉皆属汝。'时有大臣复来白我：'今日大王多作功德，夫人、王子悉皆共之，而我无力作诸福业，愿依大王少有所作。'我时告言：'城西门外所作施福，悉皆属汝。'时诸将士复来白我：'今日大王多作功德，夫人、太子及诸大臣悉皆共之，唯我无力能修福业，愿依大王得有所作。'我时答言：'城北门外所作施福，悉皆属汝。'国中庶民复来白我：'今日大王多作功德，夫人、王子、大臣、诸将悉皆共之，唯我无力不能修福，愿依大王少有所作。'我时答言：'于其城内四交道头所作施福，悉属汝等。'尔时国王夫人、王子、大臣、将士、庶民悉皆惠施，作诸功德，我先所作惠施功德，于兹则断。时我所使诸作福者，还至我所，为我作礼，而白我言：'大王当知，诸修福处，夫人、王子、大臣、将士，及诸庶民，各据其处，行施作福。大王所施，于兹则断。'我时答言：'善男子，诸方边国岁输财物应入我者，分半入库，分其半分，即于彼处惠施作福。'彼闻教旨，往诣边国，集诸财物，半送于库，半留于彼，惠施作福。

"我先长夜如是惠施作福，长夜常得可爱、可念、可意福报，常受快乐，无有穷极。以斯福业及福果、福报，悉皆入于大功德聚数。譬如五大河合为一流，所谓恒河、耶蒲那、萨罗由、伊罗跋提、摩醯，如是五河合为一流，无有人能量其河水，百千万亿斗斛之数，彼大河水得为大水聚数。我亦如是，所作功德果、功德报，不可称量，悉得入于大功德聚数。"

  尔时悉鞞梨天子闻佛所说，欢喜随喜，稽首佛足，即没不现。

## (一○○○)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，皆悉遍照祇树给孤独园。

时彼天子说偈问佛：

<div class="poem">
何等人能为，远游善知识？<br>
何等人能为，居家善知识？<br>
何等人能为，通财善知识？<br>
何等人能为，后世善知识？</div>

尔时世尊以偈答言：

<div class="poem">
商人之导师，游行善知识。<br>
贞祥贤良妻，居家善知识。<br>
宗亲相习近，通财善知识。<br>
自所修功德，后世善知识。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○○一)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子而说偈言：

<div class="poem">
冥运持命去，故令人短寿，<br>
为老所侵迫，而无救护者。<br>
睹斯老病死，令人大恐怖，<br>
唯作诸功德，乐往至乐所。</div>

尔时世尊说偈答言：

<div class="poem">
冥运持命去，故令人短寿，<br>
为老所侵迫，而无救护者。<br>
观此有余过，令人大恐怖，<br>
当断世贪爱，无余涅槃乐。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○○二)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
断除于几法？几法应弃舍？<br>
而复于几法，增上方便修？<br>
几聚应超越，比丘度驶流？</div>

尔时世尊说偈答言：

<div class="poem">
断除五舍五，增修于五根，<br>
超越五和合，比丘度流渊。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○○三)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
几人于觉眠？几人于眠觉？<br>
几人取尘垢？几人得清净？</div>

尔时世尊说偈答言：

<div class="poem">
五人于觉眠，五人于眠觉，<br>
五人取于垢，五人得清净。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○○四)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子而说偈言：

<div class="poem">
母子更相喜，牛主乐其牛，<br>
众生乐有余，无乐无余者。</div>

尔时世尊说偈答言：

<div class="poem">
母子更相忧，牛主忧其牛，<br>
有余众生忧，无余则无忧。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○○五)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
何等人之物？何名第一伴？<br>
以何而活命？众生何处依？</div>

尔时世尊说偈答言：

<div class="poem">
田宅众生有，贤妻第一伴，<br>
饮食已存命，业为众生依。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○○六)

  如是我闻。一时佛住舍卫国祇树给孤独园。

  时有天子，容色绝妙，来诣佛所，稽首佛足。身诸光明，遍照祇树给孤独园。

时彼天子而说偈言：

<div class="poem">
所爱无过子，财无贵于牛，<br>
光明无过日，萨罗无过海。</div>

尔时世尊说偈答言：

<div class="poem">
爱无过于己，财无过于谷，<br>
光明无过慧，萨罗无过见。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○○七)

  如是我闻。一时佛住舍卫国祇树给孤独园。

  时有天子，容色绝妙，来诣佛所，稽首礼足。身诸光明，遍照祇树给孤独园。

时彼天子而说偈言：

<div class="poem">
刹利两足尊，犎牛四足胜，<br>
童英为上妻，贵生为上子。</div>

尔时世尊说偈答言：

<div class="poem">
正觉两足尊，生马四足胜，<br>
顺夫为贤妻，漏尽子之上。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○○八)

  如是我闻。一时佛住舍卫国祇树给孤独园。

  时有天子，容色绝妙，来诣佛所，稽首佛足。身诸光明，遍照祇树给孤独园。

时彼天子而说偈言：

<div class="poem">
从地起众生，何者为最胜？<br>
于空堕落者，复以何胜上？<br>
凡所祈请处，何者最第一？<br>
于诸言语中，何者为上辩？</div>

时有一天子，本为田家子，今得生天上。以本习故，即便说偈答彼天子：

<div class="poem">
五谷从地生，是则为最胜。<br>
种子于空中，落地为最胜。<br>
犎牛资养人，是则依中胜。<br>
爱子有所说，是则言中胜。</div>

彼发问天子语答者言：我不问汝，何故多言轻躁妄说？我自说偈问世尊言：

<div class="poem">
从地起众生，何者为最胜？<br>
于空堕地者，复以何为胜？<br>
凡所祈请处，何者为最胜？<br>
于诸言语中，何者为上辩？</div>

尔时世尊说偈答言：

<div class="poem">
从下踊出者，三明为最上。<br>
从空流下者，三明亦第一。<br>
贤圣弟子僧，是师依之上。<br>
如来之所说，诸说之最辩。</div>

时彼天子复说偈言：

<div class="poem">
世间几法起？几法相顺可？<br>
世几法取爱？世几法损减？</div>

尔时世尊说偈答言：

<div class="poem">
世六法等起，世六法顺可，<br>
世六法取爱，世六法损减。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○○九)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
谁持世间去？谁拘牵世间？<br>
何等为一法，制御于世间？</div>

尔时世尊说偈答言：

<div class="poem">
心持世间去，心拘引世间，<br>
其心为一法，能制御世间。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○一○)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
谁缚于世间？谁调伏令解？<br>
断除何等法，说名得涅槃？</div>

尔时世尊说偈答言：

<div class="poem">
欲能缚世间，调伏欲解脱，<br>
断除爱欲者，说名得涅槃。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○一一)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
谁掩于世间？谁遮络世间？<br>
谁结缚众生？何处建立世？</div>

尔时世尊说偈答言：

<div class="poem">
衰老掩世间，死遮络世间，<br>
爱系缚众生，法建立世间。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○一二)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
谁隐彼世间？谁系于世间？<br>
谁忆于众生？谁建众生幢？</div>

尔时世尊说偈答言：

<div class="poem">
无明覆世间，爱结缚众生，<br>
隐覆忆众生，我慢众生幢。</div>

时彼天子即复说偈而问佛言：

<div class="poem">
谁无有覆盖？谁复无爱结？<br>
谁即出隐覆？谁不建慢幢？</div>

尔时世尊说偈答言：

<div class="poem">
如来等正觉，正智心解脱，<br>
不为无明覆，亦无爱结系，<br>
超出于隐覆，摧灭我慢幢。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○一三)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
何等为上士，所有资财物？<br>
云何善修习，而致于安乐？<br>
云何众味中，得为最上味？<br>
云何众生中，得为第一寿？</div>

尔时世尊说偈答言：

<div class="poem">
清净信乐心，名士夫胜财。<br>
修行于正法，能招安乐果。<br>
真谛之妙说，是则味之上。<br>
贤圣智慧命，是为寿中最。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○一四)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
云何为比丘，同己之第二？<br>
云何为比丘，随顺教授者？<br>
比丘于何处，游心自娱乐，<br>
娱乐彼处已，能断诸结缚？</div>

尔时世尊说偈答言：

<div class="poem">
信为同己二，智慧教授者，<br>
涅槃喜乐处，比丘断结缚。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○一五)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
云何善至老？云何善建立？<br>
云何为人宝？云何贼不夺？</div>

尔时世尊说偈答言：

<div class="poem">
正戒善至老，净信善建立，<br>
智慧为人宝，功德贼不夺。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○一六)

  如是我闻。一时佛在舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
何法生众生？何等前驱驰？<br>
云何起生死？何者不解脱？</div>

尔时世尊说偈答言：

<div class="poem">
爱欲生众生，意在前驱驰，<br>
众生起生死，苦法不解脱。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○一七)

  如是我闻。一时佛在舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
何法生众生？何等前驱驰？<br>
云何起生死？何法可依怙？</div>

尔时世尊说偈答言：

<div class="poem">
爱欲生众生，意在前驱驰，<br>
众生起生死，业者可依怙。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○一八)

  如是我闻。一时佛在舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
何法生众生？何等前驱驰？<br>
云何起生死？何法甚可畏？</div>

尔时世尊说偈答言：

<div class="poem">
爱欲生众生，意在前驱驰，<br>
众生起生死，业为甚可畏。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○一九)

  如是我闻。一时佛在舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
何名为非道？云何日夜迁？<br>
云何垢梵行？云何累世间？</div>

尔时世尊说偈答言：

<div class="poem">
贪欲名非道，寿命日夜迁，<br>
女人梵行垢，女则累世间。<br>
炽然修梵行，已洗诸非小。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○二○)

  如是我闻。一时佛在舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
何法映世间？何法无有上？<br>
何等为一法，普制御众生？</div>

尔时世尊说偈答言：

<div class="poem">
名者映世间，名者世无上，<br>
唯有一名法，能制御世间。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○二一)

  如是我闻。一时佛在舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
何法为偈因？以何庄严偈？<br>
偈者何所依？何者为偈体？</div>

尔时世尊说偈答言：

<div class="poem">
欲者是偈因，文字庄严偈，<br>
名者偈所依，造作为偈体。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (一○二二)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，却坐一面。身诸光明，遍照祇树给孤独园。

时彼天子说偈问佛：

<div class="poem">
云何知车乘？云何复知火？<br>
云何知国土？云何知妻妇？</div>

尔时世尊说偈答言：

<div class="poem">
见幢盖知车，见烟则知火，<br>
见王知国土，见夫知其妻。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

