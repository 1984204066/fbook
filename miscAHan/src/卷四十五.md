# 杂阿含经.卷四十五

## (一一九八)

  如是我闻。一时佛住舍卫国祇树给孤独园。

  时有阿腊毗比丘尼，住舍卫国王园精舍比丘尼众中。时阿腊毗比丘尼，晨朝着衣持钵，入舍卫城乞食。食已还精舍，举衣钵，洗足，持尼师坛着右肩上，入安陀林坐禅。

  时魔波旬作是念："今沙门瞿昙住舍卫国祇树给孤独园。有弟子阿腊毗比丘尼，住舍卫国王园精舍比丘尼众中，晨朝着衣持钵，入舍卫城乞食，食已还精舍，举衣钵，洗足已，持尼师坛着右肩上，入安陀林坐禅。我今当往，为作留难。"即化作年少，容貌端正，往诣彼比丘尼所，语比丘尼言："阿姨，欲何处去？"

  比丘尼答言："贤者，到远离处去。"

时魔波旬即说偈言：

<div class="poem">
世间无有出，用求远离为？<br>
还服食五欲，勿令后变悔。</div>

时阿腊毗比丘尼作是念：是谁欲恐怖我，为是人耶？为非人耶？奸狡人耶？心即念言：此必恶魔欲乱我耳。觉知已，而说偈言：

<div class="poem">
世间有出要，我自知所得，<br>
鄙下之恶魔，汝不知其道。<br>
譬如利刀害，五欲亦如是，<br>
譬如斩肉形，苦受阴亦然。<br>
如汝向所说，服乐五欲者，<br>
是则不可乐，大恐怖之处。<br>
离一切喜乐，舍诸大暗冥，<br>
以灭尽作证，安住离诸漏。<br>
觉知汝恶魔，寻即自灭去！</div>

  时魔波旬作是念："彼阿腊毗比丘尼已知我心。"愁忧不乐，即没不现。

## (一一九九)

  如是我闻。一时佛住舍卫国祇树给孤独园。

  时有苏摩比丘尼，住舍卫国王园精舍比丘尼众中，晨朝着衣持钵，入舍卫城乞食。食已还精舍，举衣钵，洗足毕，持尼师坛着右肩上，至安陀林坐禅。

  时魔波旬作是念："今沙门瞿昙住舍卫国祇树给孤独园。有苏摩比丘尼，住舍卫国王园精舍比丘尼众中，晨朝着衣持钵，入舍卫城乞食，食已还精舍，举衣钵，洗足毕，持尼师坛着右肩上，入安陀林坐禅。我今当往，为作留难。"即化作年少，容貌端正，往至苏摩比丘尼所，问言："阿姨，欲至何所？"

  答言："贤者，欲至远离处去。"

时魔波旬即说偈言：

<div class="poem">
仙人所住处，是处甚难得，<br>
非彼二指智，能得到彼处。</div>

时苏摩比丘尼作是念：此是何等欲恐怖我，为人、为非人、为奸狡人？作此思惟已，决定智生，知是恶魔来欲娆乱，即说偈言：

<div class="poem">
心入于正受，女形复何为？<br>
智或若生已，逮得无上法。<br>
若于男女想，心不得俱离，<br>
彼即随魔说，汝应往语彼。<br>
离于一切苦，舍一切暗冥，<br>
逮得灭尽证，安住诸漏尽。<br>
觉知汝恶魔，即自磨灭去！</div>

  时魔波旬作是念："苏摩比丘尼已知我心。"内怀忧悔，即没不现。

## (一二○○)

  如是我闻。一时佛住舍卫国祇树给孤独园。

  时有吉离舍瞿昙弥比丘尼，住舍卫国王园精舍比丘尼众中，晨朝着衣持钵，至舍卫城乞食。食已还精舍，举衣钵，洗足毕，持尼师坛着肩上，入安陀林，于一树下结跏趺坐，入昼正受。

时魔波旬作是念：今沙门瞿昙住舍卫国祇树给孤独园。时吉离舍瞿昙弥比丘尼，住舍卫国王园精舍比丘尼众中，晨朝着衣持钵，入舍卫城乞食，食已还精舍，举衣钵，洗足毕，持尼师坛着肩上，入安陀林，于一树下结跏趺坐，入昼正受。我今当往，为作留难。即化作年少，容貌端正，往至吉离舍瞿昙弥比丘尼所，而说偈言：

<div class="poem">
汝何丧其子，涕泣忧愁貌？<br>
独坐于树下，何求于男子？</div>

时吉离舍瞿昙弥比丘尼作是念：为谁恐怖我，为人、为非人、为奸狡者？如是思惟，生决定智，恶魔波旬来娆我耳。即说偈言：

<div class="poem">
无边际诸子，一切皆亡失，<br>
此则男子边，已度男子表。<br>
不恼不忧愁，佛教作已作，<br>
一切离忧苦，舍一切暗冥，<br>
已灭尽作证，安隐尽诸漏。<br>
已知汝弊魔，于此自灭去！</div>

  时魔波旬作是念："吉离舍瞿昙弥比丘尼已知我心。"愁忧苦恼，即没不现。


## (一二○一)

  如是我闻。一时佛住舍卫国祇树给孤独园。

  时有优钵罗色比丘尼，住舍卫国王园比丘尼众中，晨朝着衣持钵，入舍卫城乞食。食已还精舍，举衣钵，洗足毕，持尼师坛着肩上，入安陀林，坐一树下，入昼正受。

时魔波旬作是念：今沙门瞿昙住舍卫国祇树给孤独园。优钵罗色比丘尼住舍卫国王园比丘尼众中，晨朝着衣持钵，入舍卫城乞食，食已还精舍，举衣钵，洗足毕，持尼师坛着肩上，入安陀林，坐一树下，入昼正受。我今当往，为作留难。即化作年少，容貌端正，至优钵罗色比丘尼所，而说偈言：

<div class="poem">
妙花坚固树，依止其树下，<br>
独一无等侣，不畏恶人耶？</div>

时优钵罗色比丘尼作是念：为何等人欲恐怖我，为是人、为非人、为奸狡人？如是思惟，即得觉知，必是恶魔波旬欲乱我耳。即说偈言：

<div class="poem">
设使有百千，皆是奸狡人，<br>
如汝等恶魔，来至我所者，<br>
不能动毛发，不畏汝恶魔。</div>

魔复说偈言：

<div class="poem">
我今入汝腹，住于内脏中，<br>
或住两眉间，汝不能见我。</div>

时优钵罗色比丘尼复说偈言：

<div class="poem">
我心有大力，善修习神通，<br>
大缚已解脱，不畏汝恶魔。<br>
我已吐三垢，恐怖之根本，<br>
住于不恐地，不畏于魔军。<br>
于一切爱喜，离一切暗冥，<br>
已证于寂灭，安住诸漏尽。<br>
觉知汝恶魔，自当消灭去！</div>

  时魔波旬作是念："优钵罗色比丘尼已知我心。"内怀忧愁，即没不现。

## (一二○二)

  如是我闻。一时佛住舍卫国祇树给孤独园。

  时尸罗比丘尼，住舍卫国王园比丘尼众中，晨朝着衣持钵，入舍卫城乞食。食已还精舍，举衣钵，洗足毕，持尼师坛着肩上，入安陀林，坐一树下，入昼正受。

时魔波旬作是念：今沙门瞿昙住舍卫国祇树给孤独园。尸罗比丘尼住舍卫国王园精舍比丘尼众中，晨朝着衣持钵，入舍卫城乞食，食已还精舍，举衣钵，洗足毕，持尼师坛着肩上，入安陀林，坐一树下，入昼正受。我今当往，为作留难。即化作年少，容貌端正，往到尸罗比丘尼前而说偈言：

<div class="poem">
众生云何生？谁为其作者？<br>
众生何处起？去复至何所？</div>

尸罗比丘尼作是念：此是何人欲恐怖我，为人、为非人、为奸狡人？作是思惟已，即生知觉，此是恶魔欲作留难。即说偈言：

<div class="poem">
汝谓有众生，此则恶魔见，<br>
唯有空阴聚，无是众生者。<br>
如和合众材，世名之为车，<br>
诸阴因缘合，假名为众生。<br>
其生则苦生，住亦即苦住，<br>
无余法生苦，苦生苦自灭。<br>
于一切忧苦，离一切暗冥，<br>
已证于寂灭，安住诸漏尽。<br>
已知汝恶魔，则自消灭去！</div>

  时魔波旬作是念："尸罗比丘尼已知我心。"内怀忧戚，即没不现。

## (一二○三)

  如是我闻。一时佛住舍卫国祇树给孤独园。

  时毗罗比丘尼，住舍卫国王园比丘尼众中，晨朝着衣持钵，入舍卫城乞食。食已还精舍，举衣钵，洗足毕，持尼师坛着肩上，入安陀林，坐一树下，入昼正受。

时魔波旬作是念：今沙门瞿昙住舍卫国祇树给孤独园。毗罗比丘尼住舍卫国王园比丘尼众中，晨朝着衣持钵，入舍卫城乞食，食已还精舍，举衣钵，洗足毕，持尼师坛着肩上，入安陀林，坐一树下，入昼正受。我当往彼，为作留难。即化作年少，容貌端正，至毗罗比丘尼所，而说偈言：

<div class="poem">
云何作此形？谁为其作者？<br>
此形何处起？形去至何所？</div>

毗罗比丘尼作是念：是何人来恐怖我，为人、为非人、为奸狡人？如是思惟，即得知觉，恶魔波旬欲作娆乱。即说偈言：

<div class="poem">
此形不自造，亦非他所作，<br>
因缘会而生，缘散即磨灭。<br>
如世诸种子，因大地而生，<br>
因地水火风，阴界入亦然，<br>
因缘和合生，缘离则磨灭。<br>
舍一切忧苦，离一切暗冥，<br>
已证于寂灭，安住诸漏尽。<br>
恶魔以知汝，即自磨灭去！</div>

  时魔波旬作是念："毗罗比丘尼已知我心。"生大忧戚，即没不现。

## (一二○四)

  如是我闻。一时佛住舍卫国祇树给孤独园。

  时有毗阇耶比丘尼，住舍卫国王园比丘尼众中，晨朝着衣持钵，入舍卫城乞食。食已还精舍，举衣钵，洗足毕，持尼师坛着肩上，入安陀林，坐一树下，入昼正受。

时魔波旬作是念：此沙门瞿昙住舍卫国祇树给孤独园。弟子毗阇耶比丘尼住舍卫国王园比丘尼众中，晨朝着衣持钵，入舍卫城乞食，食已还精舍，举衣钵，洗足毕，持尼师坛着肩上，入安陀林，坐一树下，入昼正受。我今当往，为作留难。即化作年少，容貌端正，往至其前而说偈言：

<div class="poem">
汝今年幼少，我亦是年少，<br>
当共于此处，作五种音乐，<br>
而共相娱乐，用是禅思为？</div>

时毗阇耶比丘尼作是念：此何等人欲恐怖我，为是人耶？为非人耶？为奸狡人耶？如是思惟已，即得知觉，是魔波旬欲作娆乱。即说偈言：

<div class="poem">
歌舞作众伎，种种相娱乐，<br>
今悉已惠汝，非我之所须。<br>
若寂灭正受，及天人五欲，<br>
一切持相与，亦非我所须。<br>
舍一切喜乐，离一切暗冥，<br>
寂灭以作证，安住诸漏尽。<br>
已知汝恶魔，当自消灭去！</div>

  时魔波旬作是念："是毗阇耶比丘尼已知我心。"内怀忧戚，即没不现。

## (一二○五)

  如是我闻。一时佛住舍卫国祇树给孤独园。

  时遮罗比丘尼，住舍卫国王园比丘尼众中，晨朝着衣持钵，入舍卫城乞食。食已还精舍，举衣钵，洗足毕，持尼师坛着肩上，至安陀林，坐一树下，入昼正受。

时魔波旬作是念：今沙门瞿昙在舍卫国祇树给孤独园。遮罗比丘尼亦住舍卫国王园比丘尼众中，晨朝着衣持钵，入舍卫城乞食，食已还精舍，洗足毕，举衣钵，持尼师坛着肩上，入安陀林，坐一树下，入昼正受。我今当往，为作留难。即化作年少，容貌端正，至遮罗比丘尼前而说偈言：

<div class="poem">
觉受生为乐，生服受五欲，<br>
为谁教授汝，令厌离于生？</div>

时遮罗比丘尼作是念：此是何人欲作恐怖，为人、为非人、为奸狡人，而来至此欲作娆乱？即说偈言：

<div class="poem">
生者必有死，生则受诸苦，<br>
鞭打诸恼苦，一切缘生有。<br>
当断一切苦，超越一切生，<br>
慧眼观圣谛，牟尼所说法。<br>
苦苦及苦集，灭尽离诸苦，<br>
修习八正道，安隐趣涅槃。<br>
大师平等法，我欣乐彼法，<br>
我知彼法故，不复乐受生。<br>
一切离爱喜，舍一切暗冥，<br>
寂灭以作证，安住诸漏尽。<br>
觉知汝恶魔，自当消灭去！</div>

  时魔波旬作是念："遮罗比丘尼已知我心。"内怀忧戚，即没不现。

## (一二○六)

  如是我闻。一时佛住舍卫国祇树给孤独园。

  时优波遮罗比丘尼，亦住舍卫国王园比丘尼众中，晨朝着衣持钵，入舍卫城乞食。食已还精舍，举衣钵，洗足毕，持尼师坛着肩上，入安陀林，坐一树下，入昼正受。

时魔波旬作是念：今沙门瞿昙住舍卫国祇树给孤独园。优波遮罗比丘尼亦住舍卫国王园比丘尼众中，晨朝着衣持钵，入舍卫城乞食，食已还精舍，举衣钵，洗足毕，持尼师坛着肩上，入安陀林，坐一树下，入昼正受。我今当往，为作留难。即化作年少，容貌端正，至优波遮罗比丘尼所，而说偈言：

<div class="poem">
三十三天上，炎摩兜率陀，<br>
化乐他自在，发愿得往生。</div>

优波遮罗比丘尼作是念：此何等人欲恐怖我，为人、为非人、为是奸狡人？自思觉悟，必是恶魔欲作娆乱。而说偈言：

<div class="poem">
三十三天上，炎摩兜率陀，<br>
化乐他自在，斯等诸天上，<br>
不离有为行，故随魔自在。<br>
一切诸世间，悉是众行聚，<br>
一切诸世间，悉皆动摇法。<br>
一切诸世间，苦火常炽然，<br>
一切诸世间，悉皆烟尘起。<br>
不动亦不摇，不习近凡夫，<br>
不随于魔趣，于是处娱乐。<br>
离一切忧苦，舍一切暗冥，<br>
寂灭以作证，安住诸漏尽。<br>
已觉汝恶魔，则自磨灭去！</div>

  时魔波旬作是念："优波遮罗比丘尼已知我心。"内怀忧戚，即没不现。

## (一二○七)

  如是我闻。一时佛住舍卫国祇树给孤独园。

  时尸利沙遮罗比丘尼，亦住舍卫国王园比丘尼众中，晨朝着衣持钵，入舍卫城乞食。食已还精舍，举衣钵，洗足毕，持尼师坛着肩上，入安陀林，坐一树下，入昼正受。

  时魔波旬作是念："今沙门瞿昙住舍卫国祇树给孤独园。时尸利沙遮罗比丘尼亦住舍卫国王园比丘尼众中，晨朝着衣持钵，入舍卫城乞食，食已还精舍，举衣钵，洗足毕，持尼师坛着肩上，入安陀林，坐一树下，入昼正受。我当往彼，为作留难。"即化作年少，容貌端正，往到尸利沙遮罗比丘尼所，而作是言："阿姨，汝乐何等诸道？"

  比丘尼答言："我都无所乐。"

时魔波旬即说偈言：

<div class="poem">
汝何所咨受，剃头作沙门，<br>
身着袈裟衣，而作出家相，<br>
不乐于诸道，而守愚痴住？</div>

时尸利沙遮罗比丘尼作是念：此何等人欲恐怖我，为人、为非人、为奸狡人？如是思惟已，即自知觉，恶魔波旬欲作娆乱。即说偈言：

<div class="poem">
此法外诸道，诸见所缠缚，<br>
缚于诸见已，常随魔自在。<br>
若生释种家，禀无比大师，<br>
能伏诸魔怨，不为彼所伏。<br>
清净一切脱，道眼普观察，<br>
一切智悉知，最胜离诸漏。<br>
彼则我大师，我唯乐彼法，<br>
我入彼法已，得远离寂灭。<br>
离一切爱喜，舍一切暗冥，<br>
寂灭以作证，安住诸漏尽。<br>
已知汝恶魔，如是自灭去！</div>

  时魔波旬作是念："尸利沙遮罗比丘尼已知我心。"内怀忧戚，即没不现。

## (一二○八)

  如是我闻。一时佛住瞻婆国揭伽池侧。

  尔时世尊，月十五日布萨时，于大众前坐。

  月初出时，时有尊者婆耆舍，于大众中作是念："我今欲于佛前，叹《月譬偈》。"作是念已，即从座起，整衣服，为佛作礼，合掌白佛言："世尊，欲有所说！善逝，欲有所说！"

  佛告婆耆舍："欲说者便说。"

时尊者婆耆舍即于佛前而说偈言：

<div class="poem">
如月停虚空，明净无云翳，<br>
光焰明晖曜，普照于十方。<br>
如来亦如是，慧光照世间，<br>
功德善名称，周遍满十方。</div>

  尊者婆耆舍说是偈时，诸比丘闻其所说，皆大欢喜。

## (一二○九)

  如是我闻。一时佛住瞻婆国揭伽池侧。

  尔时尊者阿若憍陈如，久住空闲阿练若处，来诣佛所，稽首佛足，以面掩佛足上，而说是言："久不见世尊！久不见善逝！"

  尔时尊者婆耆舍在于会中，作是念："我今当于尊者阿若憍陈如面前，以《上座譬》而赞叹之。"作此念已，即从座起，整衣服，为佛作礼，合掌白佛："世尊，欲有所说！善逝，欲有所说！"

  佛告婆耆舍："欲说时便说。"

时尊者婆耆舍即说偈言：

<div class="poem">
上座之上座，尊者憍陈如，<br>
已度已超越，得安乐正受。<br>
于阿练若处，常乐于远离，<br>
声闻之所应，大师正法教，<br>
一切悉皆陈，正受不放逸，<br>
大德力三明，他心智明了。<br>
上座憍陈如，护持佛法财，<br>
增上恭敬心，头面礼佛足。</div>

  尊者婆耆舍说是语时，诸比丘闻其所说，皆大欢喜。

## (一二一○)

  如是我闻。一时佛住瞻婆国揭伽池侧。

  时尊者舍利弗在供养堂，有众多比丘集会而为说法，句味满足，辩才简净，易解乐闻，不碍不断，深义显现。彼诸比丘专至乐听，尊重忆念，一心侧听。

  时尊者婆耆舍在于会中，作是念："我当于尊者舍利弗面前，说偈赞叹。"作是念已，即起合掌，白尊者舍利弗："我欲有所说。"

  舍利弗告言："随所乐说。"

尊者婆耆舍即说偈言：

<div class="poem">
善能略说法，令众广开解，<br>
贤优婆提舍，于大众宣畅。<br>
当所说法时，咽喉出美声，<br>
悦乐爱念声，调和渐进声，<br>
闻声皆欣乐，专念不移转。</div>

  尊者婆耆舍说此语时，诸比丘闻其所说，皆大欢喜。

## (一二一一)

  如是我闻。一时佛住王舍城那伽山侧，五百比丘俱，皆是阿罗汉，诸漏已尽，所作已作，离诸重担，逮得己利，断诸有结，正智心善解脱。

  尊者大目揵连，观大众心，一切皆悉解脱贪欲。

  时尊者婆耆舍于大众中，作是念："我今当于世尊及比丘僧面前，说偈赞叹。"作是念已，即从座起，整衣服，合掌白佛言："世尊，欲有所说！善逝，欲有所说！"

  佛告婆耆舍："随所乐说。"

时尊者婆耆舍即说偈言：

<div class="poem">
导师无上士，住那伽山侧，<br>
五百比丘众，亲奉于大师。<br>
尊者大目连，神通谛明了，<br>
观彼大众心，悉皆离贪欲。<br>
如是具足度，牟尼度彼岸，<br>
持此最后身，我今稽首礼。</div>

  尊者婆耆舍说是语时，诸比丘闻其所说，皆大欢喜。

## (一二一二)

  如是我闻。一时佛住王舍城迦兰陀竹园夏安居，与大比丘众五百人俱，皆是阿罗汉，诸漏已尽，所作已作，离诸重担，断除有结，正智心善解脱。除一比丘，谓尊者阿难，世尊记说彼现法当得无知证。

  尔时世尊临十五日，月食受时，于大众前敷座而坐，坐已告诸比丘："我为婆罗门，得般涅槃，持后边身，为大医师，拔诸剑刺。我为婆罗门，得般涅槃，持此后边身，无上医师，能拔剑刺。汝等为子，从我口生，从法化生，得法余财。当怀受我，莫令我若身、若口、若心，有可嫌责事。"

  尔时尊者舍利弗在众会中，从座起，整衣服，为佛作礼，合掌白佛："世尊向者作如是言：'我为婆罗门，得般涅槃，持最后身，无上大医，能拔剑刺。汝为我子，从佛口生，从法化生，得法余财。诸比丘，当怀受我，莫令我身、口、心，有可嫌责。'我等不见世尊身、口、心，有可嫌责事。所以者何？世尊不调伏者能令调伏，不寂静者能令寂静，不苏息者能令苏息，不般涅槃者能令般涅槃。如来知道，如来说道，如来向道，然后声闻成就随道、宗道、奉受师教，如其教授，正向欣乐真如善法。我于世尊，都不见有可嫌责身、口、心行。我今于世尊所，乞愿怀受，见、闻、疑罪，若身、口、心有嫌责事。"

  佛告舍利弗："我不见汝有见、闻、疑，身、口、心可嫌责事。所以者何？汝舍利弗持戒多闻，少欲知足，修行远离，精勤方便，正念正受；捷疾智慧，明利智慧，出要智慧，厌离智慧，大智慧，广智慧，深智慧，无比智慧，智宝成就；示教照喜，亦常赞叹示教照喜，为众说法，未曾疲倦。譬如转轮圣王第一长子，应受灌顶而未灌顶，已住灌顶仪法，如父之法，所可转者亦当随转。汝今如是，为我长子，邻受灌顶而未灌顶，住于仪法，我所应转法轮，汝亦随转，得无所起，尽诸有漏，心善解脱。如是舍利弗，我于汝所，都无见、闻、疑，身、口、心可嫌责事。"

  舍利弗白佛言："世尊，若我无有见、闻、疑，身、口、心可嫌责事。此五百诸比丘，得无有见、闻、疑，身、口、心可嫌责事耶？"

  佛告舍利弗："我于此五百比丘，亦不见有见、闻、疑，身、口、心可嫌责事。所以者何？此五百比丘皆是阿罗汉，诸漏已尽，所作已作，已舍重担，断诸有结，正智心善解脱。除一比丘，谓尊者阿难，我记说彼于现法中得无知证。是故诸五百比丘，我不见其有身、口、心，见、闻、疑罪可嫌责者。"

  舍利弗白佛言："世尊，此五百比丘既无有见、闻、疑，身、口、心可嫌责事，然此中几比丘得三明？几比丘俱解脱？几比丘慧解脱？"

  佛告舍利弗："此五百比丘中，九十比丘得三明，九十比丘得俱解脱，余者慧解脱。舍利弗，此诸比丘离诸飘转，无有皮肤，真实坚固。"

  时尊者婆耆舍在众会中，作是念："我今当于世尊及大众面前，叹说《怀受偈》。"作是念已，即从座起，整衣服，为佛作礼，右膝着地，合掌白佛："世尊，欲有所说！善逝，欲有所说！"

  佛告婆耆舍："随所乐说。"

时婆耆舍即说偈言：

<div class="poem">
十五清净日，其众五百人，<br>
断除一切结，有尽大仙人。<br>
清净相习近，清净广解脱，<br>
不更受诸有，生死已永绝。<br>
所作者已作，得一切漏尽，<br>
五盖已云除，拔刺根本爱。<br>
狮子无所畏，离一切有余，<br>
害诸有怨结，超越有余境，<br>
诸有漏怨敌，皆悉已潜伏。<br>
犹如转轮王，怀受诸眷属，<br>
慈心广宣化，海内悉奉用。<br>
能伏魔怨敌，为无上导师，<br>
信敬心奉事，三明老死灭。<br>
为法之真子，无有飘转患，<br>
拔诸烦恼刺，敬礼日种胤！</div>

  佛说是经已，诸比丘闻佛所说，欢喜奉行。


## (一二一三)

  如是我闻。一时佛住王舍城迦兰陀竹园。

  尔时尊者尼拘律想，住于旷野禽兽住处。

  尊者婆耆舍出家未久，有如是威仪，依聚落城邑住。晨朝着衣持钵，于彼聚落城邑乞食，善护其身，守诸根门，摄心系念。食已还住处，举衣钵，洗足毕，入室坐禅。速从禅觉，不著乞食，而彼无有随时教授。无有教诫者，心不安乐，周圆隐覆，如是深住。

时尊者婆耆舍作是念：我不得利，难得非易得，我不随时得教授教诫，不得欣乐，周圆隐覆心住。我今当赞叹《自厌之偈》。即说偈言：

<div class="poem">
当舍乐不乐，及一切贪觉，<br>
于邻无所作，离染名比丘。<br>
于六觉心想，驰骋于世间，<br>
恶不善隐覆，不能去皮肤。<br>
秽污乐于心，是不名比丘，<br>
有余缚所缚，见闻觉识俱。<br>
于欲觉悟者，彼处不复染，<br>
如是不染者，是则为牟尼。<br>
大地及虚空，世间诸色像，<br>
斯皆磨灭法，寂然自决定。<br>
法器久修习，而得三摩提，<br>
不触不谄伪，其心极专至，<br>
彼圣久涅槃，系念待时灭。</div>

  时尊者婆耆舍说《自厌离偈》，心自开觉，于不乐等开觉已，欣乐心住。

## (一二一四)

  如是我闻。一时佛住舍卫国祇树给孤独园。

  尔时尊者阿难陀，晨朝着衣持钵，入舍卫城乞食，以尊者婆耆舍为伴。

  时尊者婆耆舍，见女人有上妙色，见已贪欲心起。

时尊者婆耆舍作是念：我今得不利，得苦非得乐。我今见年少女人有妙绝之色，贪欲心生。今为生厌离故，而说偈言：

<div class="poem">
贪欲所覆故，炽然烧我心。<br>
今尊者阿难，为我灭贪火，<br>
慈心哀愍故，方便为我说！</div>

尊者阿难说偈答言：

<div class="poem">
以彼颠倒想，炽然烧其心，<br>
远离于净想，长养贪欲者，<br>
当修不净观，常一心正受，<br>
速灭贪欲火，莫令烧其心。<br>
谛观察诸行，苦空非有我，<br>
系念正观身，多修习厌离，<br>
修习于无相，灭除骄慢使，<br>
得慢无间等，究竟于苦边。</div>

  尊者阿难说是语时，尊者婆耆舍闻其所说，欢喜奉行。

## (一二一五)

  如是我闻。一时佛住舍卫国祇树给孤独园。

  时有一长者，请佛及僧，就其舍食。入其舍已，尊者婆耆舍直日住守，请其食分。

  时有众多长者妇女从聚落出，往诣精舍。时尊者婆耆舍见年少女人容色端正，贪欲心起。

时尊者婆耆舍作是念：我今不利不得利，得苦不得乐，见他女人容色端正，贪欲心生。我今当说《厌离偈》。念已而说偈言：

<div class="poem">
我已得出离，非家而出家，<br>
贪欲随逐我，如牛念他苗。<br>
当如大将子，大力执强弓，<br>
能破彼重阵，一人摧伏千。<br>
今于日种胤，面前闻所说，<br>
正趣涅槃道，决定心乐住。<br>
如是不放逸，寂灭正受住，<br>
无能于我心，幻惑欺诳者。<br>
决定善观察，安住于正法，<br>
正使无量数，欲来欺惑我，<br>
如是等恶魔，莫能见于我！</div>

  时尊者婆耆舍说是偈已，心得安住。

## (一二一六)

  如是我闻。一时佛住舍卫国祇树给孤独园。

时尊者婆耆舍，自以智慧堪能善说，于彼聪明梵行所，生骄慢心。即自心念：我不利不得利，得苦不得乐，我自以智慧，轻慢于彼聪明梵行者。我今当说《能生厌离偈》。即说偈言：

<div class="poem">
瞿昙莫生慢，断慢令无余，<br>
莫起慢觉想，莫退生变悔，<br>
莫隐覆于他，泥犁杀慢堕。<br>
正受能除忧，见道住正道，<br>
其心得喜乐，见道自摄持。<br>
是故无碍辩，清净离诸盖，<br>
断一切诸慢，起一切明处，<br>
正念于三明，神足他心智。</div>

  时尊者婆耆舍说此《生厌离偈》已，心得清净。

## (一二一七)

  如是我闻。一时佛住舍卫国祇树给孤独园。

  时尊者婆耆舍，住舍卫国东园鹿子母讲堂，独一思惟，不放逸住，专修自业，逮得三明身作证。

时尊者婆耆舍作是念：我独一静处思惟，不放逸住，专修自业，起于三明身作证。今当说偈，赞叹三明。即说偈言：

<div class="poem">
本欲心狂惑，聚落及家家，<br>
游行遇见佛，授我殊胜法。<br>
瞿昙哀愍故，为我说正法，<br>
闻法得净信，舍非家出家。<br>
闻彼说法已，正住于法教，<br>
勤方便系念，坚固常堪能，<br>
逮得于三明，于佛教已作。<br>
世尊善显示，日种苗胤说，<br>
为生盲众生，开其出要门。<br>
苦苦及苦因，苦灭尽作证，<br>
八圣离苦道，安乐趣涅槃。<br>
善义善句味，梵行无过上，<br>
世尊善显示，涅槃济众生。</div>

## (一二一八)

  如是我闻。一时佛住舍卫国祇树给孤独园。

  尔时世尊告诸比丘："我今当说四法句，谛听善思，当为汝说。何等为四？

"贤圣善说法，是则为最上；

爱说非不爱，是则为第二；

谛说非虚妄，是则第三说；

法说不异言，是则为第四。

"诸比丘，是名说四法句。"

  尔时尊者婆耆舍于众会中，作是念："世尊于四众中说四法句，我当以四种赞叹称誉随喜。"即从座起，整衣服，为佛作礼，合掌白佛言："世尊，欲有所说！善逝，欲有所说！"

  佛告婆耆舍："随所乐说。"

时尊者婆耆舍即说偈言：

<div class="poem">
若善说法者，于己不恼迫，<br>
亦不恐怖他，是则为善说。<br>
所说爱说者，说令彼欢喜，<br>
不令彼为恶，是则为爱说。<br>
谛说知甘露，谛说知无上，<br>
谛义说法说，正士建立处。<br>
如佛所说法，安隐涅槃道，<br>
灭除一切苦，是名善说法。</div>

  佛说此经已，诸比丘闻佛所说，欢喜奉行。

## (一二一九)

  如是我闻。一时佛住王舍城那伽山侧，与千比丘俱，皆是阿罗汉，尽诸有漏，所作已作，离诸重担，逮得己利，尽诸有结，正智心善解脱。

尔时尊者婆耆舍住王舍城寒林中丘冢间，作是念：今世尊住王舍城那伽山侧，与千比丘俱，皆是阿罗汉，诸漏已尽，所作已作，离诸重担，逮得己利，尽诸有结，正智心善解脱。我今当往，各别赞叹世尊及比丘僧。作是念已，即往诣佛所，稽首礼足，退住一面，而说偈言：

<div class="poem">
无上之导师，住那伽山侧，<br>
千比丘眷属，奉事于如来。<br>
大师广说法，清凉涅槃道，<br>
专听清白法，正觉之所说。<br>
正觉尊所敬，处于大众中，<br>
德阴之大龙，仙人之上首，<br>
兴功德密云，普雨声闻众。<br>
起于昼正受，来奉觐大师，<br>
弟子婆耆舍，稽首而顶礼！<br>
</div>

  "世尊，欲有所说！唯然善逝，欲有所说！"

  佛告婆耆舍："随汝所说，莫先思惟。"

时婆耆舍即说偈言：

<div class="poem">
波旬起微恶，潜制令速灭，<br>
能掩障诸魔，令自觉知过。<br>
观察解结缚，分别清白法，<br>
明照如日月，为诸异道王。<br>
超出智作证，演说第一法，<br>
出烦恼诸流，说道无量种。<br>
建立于甘露，见谛真实法，<br>
如是随顺道，如是师难得，<br>
建立甘露道，见谛崇远离。<br>
世尊善说法，能除人阴盖，<br>
明见于诸法，为调伏随学。</div>

  尊者婆耆舍说是偈已，诸比丘闻其所说，皆大欢喜。

## (一二二○)

  如是我闻。一时佛住波罗奈国仙人住处鹿野苑中。

  尔时世尊为比丘众说四圣谛相应法，谓此苦圣谛、此苦集圣谛、此苦灭圣谛、此苦灭道迹圣谛。

  时尊者婆耆舍在会中，作是念："我今当于世尊面前，赞叹《拔箭之譬》。"如是念已，即从座起，整衣服，合掌白佛言："唯然世尊，欲有所说！唯然善逝，欲有所说！"

  佛告婆耆舍："随所乐说。"

时尊者婆耆舍即说偈言：

<div class="poem">
我今敬礼佛，哀愍诸众生，<br>
第一拔利箭，善解治众病。<br>
迦露医投药，波睺罗治药，<br>
及彼瞻婆耆，耆婆医疗病，<br>
或有病小瘥，名为善治病，<br>
后时病还发，抱病遂至死。<br>
正觉大医王，善投众生药，<br>
究竟除众苦，不复受诸有。<br>
乃至百千种，那由他病数，<br>
佛悉为疗治，究竟于苦边。<br>
诸医来会者，我今悉告汝，<br>
得甘露法药，随所乐而服。<br>
第一拔利箭，善觉知众病，<br>
治中之最上，故稽首瞿昙！</div>

  尊者婆耆舍说是语时，诸比丘闻其所说，皆大欢喜。

## (一二二一)

  如是我闻。一时佛住王舍城迦兰陀竹园。

  时有尊者尼拘律想，住于旷野禽兽之处，疾病委笃。尊者婆耆舍为看病人，瞻视供养。彼尊者尼拘律想以疾病故，遂般涅槃。

  时尊者婆耆舍作是念："我和尚为有余涅槃？无余涅槃？我今当求其相。"

尔时尊者婆耆舍，供养尊者尼拘律想舍利已，持衣钵，向王舍城。次第到王舍城，举衣钵，洗足已，诣佛所，稽首礼足，退住一面，而说偈言：

<div class="poem">
我今礼大师，等正觉无减，<br>
于此现法中，一切疑网断。<br>
旷野住比丘，命终般涅槃，<br>
威仪摄诸根，大德称于世，<br>
世尊为制名，名尼拘律想。<br>
我今问世尊，彼不动解脱，<br>
精进勤方便，功德为我说。<br>
我为释迦种，世尊法弟子，<br>
及余皆欲知，圆道眼所说，<br>
我等住于此，一切皆欲闻。<br>
世尊为大师，无上救世间，<br>
断疑大牟尼，智慧已具备，<br>
圆照神道眼，光明显四众，<br>
犹如天帝释，曜三十三天。<br>
诸贪欲疑惑，皆从无明起，<br>
若得遇如来，断灭悉无余。<br>
世尊神道眼，世间为最上，<br>
灭除众生过，如风飘游尘。<br>
一切诸世间，烦恼覆隐没，<br>
诸余悉无有，明目如佛者。<br>
慧光照一切，令同大精进，<br>
唯愿大智尊，当为众记说。<br>
言出微妙声，我等专心听，<br>
柔软音演说，诸世间普闻。<br>
犹如热渴逼，求索清凉水，<br>
如佛无减知，我等亦求知。</div>

尊者婆耆舍复说偈言：

<div class="poem">
今闻无上士，记说其功德，<br>
不空修梵行，我闻大欢喜。<br>
如说随说得，顺牟尼弟子，<br>
灭生死长縻，虚伪幻化缚。<br>
以见世尊故，能断除诸爱，<br>
度生死彼岸，不复受诸有。</div>

  佛说此经已，尊者婆耆舍闻佛所说，欢喜随喜，作礼而去。

