# 杂阿含经.卷四十九

## (一二九四)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
大力自在乐，所求无不得，<br>
何复胜于彼，一切所欲备？</div>

尔时世尊说偈答言：

<div class="poem">
大力自在乐，彼则无所求，<br>
若有求欲者，是苦非为乐，<br>
于求已过去，是则乐于彼。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  于是天子闻佛所说，欢喜随喜，稽首佛足，即没不现。

## (一二九五)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
车从何处起？谁能转于车？<br>
车转至何所？何故坏磨灭？</div>

尔时世尊说偈答言：

<div class="poem">
车从诸业起，心识转于车，<br>
随因而转至，因坏车则亡。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  于是天子闻佛所说，欢喜随喜，稽首佛足，即没不现。

## (一二九六)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

  时彼天子白佛言："世尊！拘屡陀王女修波罗提沙，今日生子。"

  佛告天子："此则不善，非是善。"

时彼天子即说偈言：

<div class="poem">
人生子为乐，世间有子欢，<br>
父母年老衰，子则能奉养。<br>
瞿昙何故说，生子为不善？</div>

尔时世尊说偈答言：

<div class="poem">
当知恒无常，纯空阴非子，<br>
生子常得苦，愚者说言乐，<br>
是故我说言，生子非为善。<br>
非善为善像，念像不可念，<br>
实苦貌似乐，放逸所践蹈。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  于是天子闻佛所说，欢喜随喜，稽首佛足，即没不现。

## (一二九七)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
云何数所数？云何数不隐？<br>
云何数中数？云何说言说？</div>

尔时世尊说偈答言：

<div class="poem">
佛法难测量，二流不显现，<br>
若彼名及色，灭尽悉无余。<br>
是名数所数，彼数不隐藏，<br>
是彼数中数，是则说名数。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  于是天子闻佛所说，欢喜随喜，稽首佛足，即没不现。

## (一二九八)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
何物重于地？何物高于空？<br>
何物疾于风？何物多于草？</div>

尔时世尊说偈答言：

<div class="poem">
戒德重于地，慢高于虚空，<br>
忆念疾于风，思想多于草。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  于是天子闻佛所说，欢喜随喜，稽首佛足，即没不现。

## (一二九九)

  如是我闻。一时佛住舍卫国祇树给孤独园。

  时彼天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
何戒何威仪，何得何为业，<br>
慧者云何住，云何往生天？</div>

尔时世尊说偈答言：

<div class="poem">
远离于杀生，持戒自防乐，<br>
害心不加生，是则生天路。<br>
远离不与取，与取心欣乐，<br>
断除贼盗心，是则生天路。<br>
不行他所受，远离于邪淫，<br>
自受知止足，是则生天路。<br>
自为己及他，为财及戏笑，<br>
妄语而不为，是则生天路。<br>
断除于两舌，不离他亲友，<br>
常念和彼此，是则生天路。<br>
远离不爱言，软语不伤人，<br>
常说淳美言，是则生天路。<br>
不为不诚说，无义不饶益，<br>
常顺于法言，是则生天路。<br>
聚落若空地，见利言我有，<br>
不行此贪想，是则生天路。<br>
慈心无害想，不害于众生，<br>
心常无怨结，是则生天路。<br>
苦业及果报，二俱生净信，<br>
受持于正见，是则生天路。<br>
如是诸善法，十种净业迹，<br>
等受坚固持，是则生天路。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  于是天子闻佛所说，欢喜随喜，稽首佛足，即没不现。

## (一三○○)

  如是我闻。一时佛住舍卫国祇树给孤独园。

  尔时释提桓因于后夜时，来诣佛所，稽首佛足，退坐一面。其身光明，遍照祇树给孤独园。

时释提桓因说偈问佛：

<div class="poem">
何法命不知？何法命不觉？<br>
何法锁于命？何法为命缚？</div>

尔时世尊说偈答言：

<div class="poem">
色者命不知，诸行命不觉，<br>
身锁于其命，爱缚于命者。</div>

释提桓因复说偈言：

<div class="poem">
色者非为命，诸佛之所说，<br>
云何而得熟，于彼甚深藏？<br>
云何段肉住？云何知命身？</div>

尔时世尊说偈答言：

<div class="poem">
歌罗逻为初，歌罗逻生胞，<br>
胞生于肉段，肉段生坚厚，<br>
坚厚生肢节，及诸毛发等。<br>
色等诸情根，渐次成形体，<br>
因母饮食等，长养彼胎身。</div>

  尔时释提桓因闻佛所说，欢喜随喜，稽首佛足，即没不现。


## (一三○一)

  如是我闻。一时佛住舍卫国祇树给孤独园。

  时有长胜天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼长胜天子而说偈言：

<div class="poem">
善学微妙说，xi近诸沙门，<br>
独一无等侣，正思惟静默。</div>

尔时世尊说偈答言：

<div class="poem">
善学微妙说，xi近诸沙门，<br>
独一无等侣，寂默静诸根。</div>

  时长胜天子闻佛所说，欢喜随喜，稽首佛足，即没不现。

## (一三○二)

  如是我闻。一时佛住舍卫国祇树给孤独园。

  时有尸毗天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼尸毗天子说偈问佛：

<div class="poem">
何人应同止，何等人共事？<br>
应知何等法，是转胜非恶？</div>

尔时世尊说偈答言：

<div class="poem">
与正士同止，正士共其事，<br>
应知正士法，是转胜非恶。</div>

  时彼尸毗天子闻佛所说，欢喜随喜，稽首佛足，即没不现。

## (一三○三)

  如是我闻。一时佛住舍卫国祇树给孤独园。

  时有月自在天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼月自在天子而说偈言：

<div class="poem">
彼当至究竟，如蚊依从草，<br>
若得正系念，一心善正受。</div>

尔时世尊说偈答言：

<div class="poem">
彼当到彼岸，如鱼决其网，<br>
禅定具足住，心常致喜乐。</div>

  时彼月自在天子闻佛所说，欢喜随喜，稽首佛足，即没不现。

## (一三○四)

  如是我闻。一时佛住舍卫国祇树给孤独园。

  时有毗瘦纽天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼毗瘦纽天子而说偈言：

<div class="poem">
供养于如来，欢喜常增长，<br>
欣乐正法律，不放逸随学。</div>

尔时世尊说偈答言：

<div class="poem">
善如是说法，防护不放逸，<br>
以不放逸故，不随魔自在。</div>

  于是毗瘦纽天子闻佛所说，欢喜随喜，稽首佛足，即没不现。

## (一三○五)

  如是我闻。一时佛住舍卫国祇树给孤独园。

  时有般阇罗揵椎天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时般阇罗揵椎天子而说偈言：

<div class="poem">
愦乱之处所，黠慧者能觉，<br>
禅思觉所觉，牟尼思惟力。</div>

尔时世尊说偈答言：

<div class="poem">
了知愦乱法，正觉得涅槃，<br>
若得正系念，一心善正受。</div>

  时般阇罗揵椎天子闻佛所说，欢喜随喜，稽首佛足，即没不现。

## (一三○六)

  如是我闻。一时佛住舍卫国祇树给孤独园。

  时有须深天子，与五百眷属，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

  尔时世尊告尊者阿难："汝阿难于尊者舍利弗善说法，心喜乐不？"

  阿难白佛："如是，世尊。何等人不愚、不痴、有智慧，于尊者舍利弗善说法中，心不欣乐？所以者何？彼尊者舍利弗，持戒多闻，少欲知足，精勤远离，正念坚住，智慧正受。捷疾智慧、利智慧、出离智慧、决定智慧、大智慧、广智慧、深智慧、无等智慧，智宝成就。善能教化，示教照喜，亦常赞叹示教照喜，常为四众说法不倦。"

  佛告阿难："如是如是，如汝所说。阿难，为何等人不愚、不痴、有智慧，闻尊者舍利弗善说诸法而不欢喜？所以者何？舍利弗比丘持戒多闻，少欲知足，精勤正念，智慧正受。超智、捷智、利智、出智、决定智、大智、广智、深智、无等智，智宝成就。善能教化，示教照喜，亦常赞叹示教照喜，常为四众说法不倦。"

  世尊如是如是向尊者阿难，如是如是称叹舍利弗所说。如是如是须深天子眷属，内心欢喜，身光增明，清净照耀。

尔时须深天子内怀欢喜，发身净光照耀已，而说偈言：

<div class="poem">
舍利弗多闻，明智平等慧，<br>
持戒善调伏，得不起涅槃，<br>
持此后边身，降伏于魔军。</div>

  时彼须深天子及五百眷属闻佛所说，欢喜随喜，稽首佛足，即没不现。

## (一三○七)

  如是我闻。一时佛住舍卫国祇树给孤独园。

  时有赤马天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

  时彼赤马天子白佛言："世尊，颇有能行过世界边，至不生、不老、不死处不？"

  佛告赤马："无有能过世界边，至不生、不老、不死处者。"

  赤马天子白佛言："奇哉世尊！善说斯义。如世尊说言，无过世界边，至不生、不老、不死处者。所以者何？世尊，我自忆宿命，名曰赤马，作外道仙人，得神通，离诸爱欲。我时作是念：'我有如是捷疾神足，如健士夫以利箭横射过多罗树影之顷，能登一须弥至一须弥，足蹑东海超至西海。'我时作是念：'我今成就如是捷疾神力，今日宁可求世界边。'作是念已，即便发行，唯除食息、便利，减节睡眠，常行百岁，于彼命终，竟不能得过世界边，至不生、不老、不死之处。"

  佛告赤马："我今但以一寻之身，说于世界、世界集、世界灭、世界灭道迹。赤马天子，何等为世间？谓五受阴。何等为五？色受阴、受受阴、想受阴、行受阴、识受阴，是名世间。何等为色集？谓当来有爱，贪喜俱，彼彼染著，是名世间集。云何为世间灭？若彼当来有爱，贪喜俱，彼彼染著，无余断、舍、离、尽、无欲、灭、息、没，是名世间灭。何等为世间灭道迹？谓八圣道，正见、正志、正语、正业、正命、正方便、正念、正定，是名世间灭道迹。赤马，了知世间苦，断世间苦；了知世间集，断世间集；了知世间灭，证世间灭；了知世间灭道迹，修彼道迹。赤马，若比丘于世间苦若知、若断，世间集若知、若断，世间灭若知、若证，世间灭道迹若知、若修。赤马，是名得世界边，度世间爱。"

尔时世尊重说偈言：

<div class="poem">
未曾远游行，而得世界边，<br>
无得世界边，终不尽苦边。<br>
以是故牟尼，能知世界边，<br>
善解世界边，诸梵行已立。<br>
于彼世界边，平等觉知者，<br>
是名贤圣行，度世间彼岸。</div>

  是时赤马天子闻佛所说，欢喜随喜，稽首佛足，即没不现。

## (一三○八)

  如是我闻。一时佛住王舍城毗富罗山侧。

  有六天子，本为外道出家，一名阿毗浮，二名增上阿毗浮，三名能求，四名毗蓝婆，五名阿俱吒，六名迦蓝，来诣佛所。

阿毗浮天子即说偈言：

<div class="poem">
比丘专至心，常修行厌离，<br>
于初夜后夜，思惟善自摄，<br>
见闻其所说，不堕于地狱。</div>

增上阿毗浮天子复说偈言：

<div class="poem">
厌离于黑暗，心常自摄护，<br>
永离于世间，言语诤论法。<br>
从如来大师，禀受沙门法，<br>
善摄护世间，不令造众恶。</div>

能求天子复说偈言：

<div class="poem">
断截捶打杀，供养施迦叶，<br>
不见其为恶，亦不见为福。</div>

毗蓝婆天子复说偈言：

<div class="poem">
我说彼尼乾，外道若提子，<br>
出家行学道，长夜修难行，<br>
于大师徒众，远离于妄语，<br>
我说如是人，不远于罗汉。</div>

尔时世尊说偈答言：

<div class="poem">
死瘦之野狐，常共狮子游，<br>
终日小羸劣，不能为狮子。<br>
尼乾大师众，虚妄自称叹，<br>
是恶心妄语，去罗汉甚远。</div>

尔时天魔波旬，着阿俱吒天子而说偈言：

<div class="poem">
精勤弃暗冥，常守护远离，<br>
染著微妙色，贪乐于梵世，<br>
我教化斯等，令得生梵天。</div>

  尔时世尊作是念："若此阿俱吒天子所说偈，此是天魔波旬加其力故，非彼阿俱吒天子自心所说，作是说言：

'精勤弃暗冥，守护于远离，

染著微妙色，贪乐于梵世，

当教化斯等，令得生梵天。'"

尔时世尊复说偈言：

<div class="poem">
若诸所有色，于此及与彼，<br>
或复虚空中，各别光照耀，<br>
当知彼一切，不离魔魔缚，<br>
犹如垂钓饵，钩钓于游鱼。</div>

  时彼天子咸各念言："今日阿俱吒天子所说偈，沙门瞿昙言是魔所说。何故沙门瞿昙言是魔说？"

  尔时世尊知诸天子心中所念，而告之言："今阿俱吒天子所说偈，非彼天子自心所说，是魔波旬加其力故，作是说言：

'精勤弃暗冥，守护于远离，

染著微妙色，贪乐于梵世，

当教化斯等，令得生梵天。'

"
是故我说偈：

<div class="poem">
若诸所有色，于此及与彼，<br>
或复虚空中，各别光照耀，<br>
当知彼一切，不离魔魔缚，<br>
犹如垂钓饵，钩钓于游鱼。</div>

时诸天子复作是念：奇哉！沙门瞿昙，神力大德，能见天魔波旬，而我等不见。我等当复各各说偈，赞叹沙门瞿昙。即说偈言：

<div class="poem">
断除于一切，有身爱贪想，<br>
令此善护者，除一切妄语，<br>
若欲断欲爱，应供养大师。<br>
断除三有爱，破坏于妄语，<br>
已断于见贪，应供养大师。<br>
王舍城第一，名毗富罗山，<br>
雪山诸山最，金翅鸟中名。<br>
八方及上下，一切众生界，<br>
于诸天人中，等正觉最上。</div>

  时诸天子说偈赞佛已，闻佛所说，欢喜随喜，稽首佛足，即没不现。

## (一三○九)

  如是我闻。一时佛住舍卫国祇树给孤独园。

  时有摩伽天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时有摩伽天子说偈问佛：

<div class="poem">
杀何得安眠？杀何得喜乐？<br>
为杀何等人，瞿昙所赞叹？</div>

尔时世尊说偈答言：

<div class="poem">
若杀于瞋恚，而得安隐眠，<br>
杀于瞋恚者，令人得欢喜。<br>
瞋恚为毒本，杀者我所叹，<br>
杀彼瞋恚已，长夜无忧患。</div>

  尔时摩伽天子闻佛所说，欢喜随喜，稽首佛足，即没不现。

## (一三一○)

  如是我闻。一时佛在舍卫国祇树给孤独园。

  尔时有弥耆迦天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时弥耆迦天子说偈问佛：

<div class="poem">
明照有几种，能照明世间？<br>
唯愿世尊说，何等明最上？</div>

尔时世尊说偈答言：

<div class="poem">
有三种光明，能照耀世间，<br>
昼以日为照，月以照其夜，<br>
灯火昼夜照，照彼彼色像。<br>
上下及诸方，众生悉蒙照，<br>
人天光明中，佛光明为上。</div>

  佛说此经已，弥耆迦天子闻佛所说，欢喜随喜，稽首佛足，即没不现。

## (一三一一)

  如是我闻。一时佛住舍卫国祇树给孤独园。

  时有陀摩尼天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼陀摩尼天子而说偈言：

<div class="poem">
为婆罗门事，学断莫疲倦，<br>
断除诸爱欲，不求受后身。</div>

尔时世尊说偈答言：

<div class="poem">
婆罗门无事，所作事已作，<br>
乃至不得岸，昼夜常勤跪，<br>
已到彼岸住，于岸复何跪？<br>
此是婆罗门，专精漏尽禅，<br>
一切诸忧恼，炽然永已断，<br>
是则到彼岸，涅槃无所求。</div>

  时陀摩尼天子闻佛所说，欢喜随喜，稽首佛足，即没不现。

## (一三一二)

  如是我闻。一时佛住舍卫国祇树给孤独园。

  时有多罗揵陀天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
断几舍几法，几法上增修，<br>
超越几积聚，名比丘度流？</div>

尔时世尊说偈答言：

<div class="poem">
断五舍于五，五法上增修，<br>
超五种积聚，名比丘度流。</div>

  时彼陀摩尼天子闻佛所说，欢喜随喜，稽首佛足，即没不现。


## (一三一三)

  如是我闻。一时佛住舍卫国祇树给孤独园。

  时有迦摩天子，容色绝妙，于后夜时，来诣佛所，稽首佛足。身诸光明，遍照祇树给孤独园。

  时迦摩天子白佛言："甚难，世尊！甚难，善逝！"

尔时世尊说偈答言：

<div class="poem">
所学为甚难，具足戒三昧，<br>
远离于非家，闲居寂静乐。</div>

  迦摩天子白佛言："世尊，静默甚难得。"

尔时世尊说偈答言：

<div class="poem">
得所难得学，具足戒三昧，<br>
昼夜常专精，修习意所乐。</div>

  迦摩天子白佛言："世尊，正受心难得。"

尔时世尊说偈答言：

<div class="poem">
难住正受住，诸根心决定，<br>
能断死魔縻，圣者随欲进。</div>

  迦摩天子复白佛言："世尊，险道甚难行。"

尔时世尊说偈答言：

<div class="poem">
难涉之险道，当行安乐进。<br>
非圣堕于彼，足上头向下；<br>
贤圣乘正直，险路自然平。</div>

  佛说此经已，迦摩天子闻佛所说，欢喜随喜，稽首佛足，即没不现。

## (一三一四)

  如是我闻。一时佛住舍卫国祇树给孤独园。

  时有迦摩天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼迦摩天子说偈问佛：

<div class="poem">
贪恚何所因？不乐身毛竖，<br>
恐怖从何起？觉想由何生？<br>
犹如鸠摩罗，依倚于乳母。</div>

尔时世尊说偈答言：

<div class="poem">
爱生自身长，如尼拘律树，<br>
处处随所著，如榛绵丛林。<br>
若知彼因者，发悟令开觉，<br>
度生死海流，不复更受有。</div>

  时迦摩天子闻佛所说，欢喜随喜，稽首佛足，即没不现。

## (一三一五)

  如是我闻。一时佛住舍卫国祇树给孤独园。

  时有栴檀天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼栴檀天子说偈问佛：

<div class="poem">
闻瞿昙大智，无障碍知见，<br>
何所住何学，不遭他世恶？</div>

尔时世尊说偈答曰：

<div class="poem">
摄持身口意，不造三恶法，<br>
处在于居家，广集于群宾，<br>
信惠财法施，以法立一切，<br>
住彼学彼法，则无他世畏。</div>

  佛说是经已，栴檀天子闻佛所说，欢喜随喜，稽首佛足，即没不现。

## (一三一六)

  如是我闻。一时佛住舍卫国祇树给孤独园。

  时有栴檀天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

时彼天子说偈问佛：

<div class="poem">
谁度于诸流，昼夜勤不懈？<br>
不攀无住处，云何不没溺？</div>

尔时世尊说偈答言：

<div class="poem">
一切戒具足，智慧善正受，<br>
内思惟正念，能度难度流。<br>
不染此欲想，超度彼色爱，<br>
贪喜悉已尽，不入于难测。</div>

  时彼栴檀天子闻佛所说，欢喜随喜，稽首佛足，即没不现。

## (一三一七)

  如是我闻。一时佛住舍卫国祇树给孤独园。

  时有迦叶天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

  时彼迦叶天子白佛言："世尊，我今当说比丘及比丘功德。"

  佛告天子："随汝所说。"

时迦叶天子而说偈言：

<div class="poem">
比丘修正念，其身善解脱，<br>
昼夜常勤求，坏有诸功德。<br>
了知于世间，灭除一切有，<br>
比丘得无忧，心无所染著。<br>
</div>

  "世尊，是名比丘，是名比丘功德。"

  佛告迦叶："善哉善哉！如汝所说。"

  迦叶天子闻佛所说，欢喜随喜，稽首佛足，即没不现。

## (一三一八)

  如是我闻。一时佛住舍卫国祇树给孤独园。

  时有迦叶天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

  时彼迦叶天子白佛言："世尊，我今当说比丘及比丘所说。"

  佛告迦叶天子："随所乐说。"

时彼迦叶天子而说偈言：

<div class="poem">
比丘守正念，其心善解脱，<br>
昼夜常勤求，逮得离尘垢。<br>
晓了知世间，于尘离尘垢，<br>
比丘无忧患，心无所染著。<br>
</div>

  "世尊，是名比丘，是名比丘所说。"

  佛告迦叶："如是如是，如汝所说。"

  迦叶天子闻佛所说，欢喜随喜，稽首佛足，即没不现。

## (一三一九)

  如是我闻。一时佛在摩竭提国人间游行，日暮与五百比丘于屈摩夜叉鬼住处宿。

  时屈摩夜叉鬼来诣佛所，稽首佛足，退坐一面。时屈摩夜叉鬼白佛言："世尊！今请世尊与诸大众于此夜宿。"

  尔时世尊默然受请。

是时屈摩夜叉鬼知世尊默然受请已，化作五百重阁、房舍、卧床、坐床、踞床，俱摄褥枕各五百具，悉皆化成。化作五百灯明，无诸烟炎。悉化现已，往诣佛所，稽首佛足，劝请世尊，令入其舍，令诸比丘次受房舍及诸卧具。周遍受已，还至佛所，稽首佛足，退坐一面，而说偈言：

<div class="poem">
贤德有正念，贤德常正念，<br>
正念安隐眠，此世及他世。<br>
贤德有正念，贤德常正念，<br>
正念安隐眠，其心常寂止。<br>
贤德有正念，贤德常正念，<br>
正念安隐眠，舍降伏他军。<br>
贤德有正念，贤德常正念，<br>
不杀不教杀，不伏不教伏，<br>
慈心于一切，心不怀怨结。</div>

  尔时世尊告屈摩夜叉鬼："如是如是，如汝所说。"

  时屈摩夜叉鬼闻佛所说，欢喜随喜，稽首佛足，还自所住处。

## (一三二○)

  如是我闻。一时佛住摩鸠罗山，尊者那伽波罗为亲侍者。

  尔时世尊于夜暗时，天小微雨，电光睒现，出于房外，露地经行。

  是时天帝释作是念："今日世尊住摩鸠罗山，尊者那伽波罗亲侍供养。其夜暗冥，天时微雨，电光睒现。世尊出房，露地经行。我当化作毗琉璃重阁，执持重阁，随佛经行。"作是念已，即便化作毗琉璃重阁，持诣佛所，稽首佛足，随佛经行。

  尔时摩竭提国人，若男若女，夜啼之时，以摩鸠罗鬼恐之即止。亲侍供养弟子之法，侍师禅觉，然后乃眠。尔时世尊为天帝释，夜经行久。尔时尊者那伽波罗作是念："世尊今夜经行至久，我今当作摩鸠罗鬼形而恐怖之。"时那伽波罗比丘即反被俱执，长毛在外，往住世尊经行道头，白佛言："摩鸠罗鬼来！摩鸠罗鬼来！"

  尔时世尊告那伽波罗比丘："汝那伽波罗愚痴人，以摩鸠罗鬼神像恐怖佛耶？不能动如来、应、等正觉一毛发也。如来、应、等正觉，久离恐怖。"

  尔时天帝释白佛言："世尊，世尊正法律中，亦复有此人耶？"

  佛言："憍尸迦，瞿昙家中极大广阔，斯等于未来世，亦当使得清净之法。"

尔时世尊即说偈言：

<div class="poem">
若复婆罗门，于自所得法，<br>
得到于彼岸，若一毗舍遮，<br>
及与摩鸠罗，皆悉超过去。<br>
若复婆罗门，于自所行法，<br>
一切诸受觉，观察皆已灭。<br>
若复婆罗门，自法度彼岸，<br>
一切诸因缘，皆悉已灭尽。<br>
若复婆罗门，自法度彼岸，<br>
一切诸人我，皆悉已灭尽。<br>
若复婆罗门，自法度彼岸，<br>
于生老病死，皆悉已超过。</div>

  佛说此经已，释提桓因闻佛所说，欢喜随喜，稽首佛足，即没不现。

## (一三二一)

  如是我闻。一时佛住王舍城迦兰陀竹园。

  时尊者阿那律陀，于摩竭提国人间游行，到毕陵伽鬼子母住处宿。时尊者阿那律陀夜后分时，端身正坐，诵优陀那、波罗延那、见真谛诸上座所说偈、比丘尼所说偈、尸路偈、义品、牟尼偈、修多罗，悉皆广诵。

尔时毕陵伽鬼子夜啼，毕陵伽鬼子母为其子说偈呵止言：

<div class="poem">
毕陵伽鬼子，汝今莫复啼，<br>
当听彼比丘，诵习法句偈。<br>
若知法句者，能自护持戒，<br>
远离于杀生，实言不妄语，<br>
能自舍非义，解脱鬼神道。</div>

  毕陵伽鬼子母说是偈时，毕陵伽鬼子啼声即止。

## (一三二二)

  如是我闻。一时佛在摩竭提国人间游行，与大众俱，到富那婆薮鬼子母住处宿。

  尔时世尊为诸比丘说四圣谛相应法，所谓苦圣谛、苦集圣谛、苦灭圣谛、苦灭道迹圣谛。

尔时富那婆薮鬼母儿富那婆薮，及鬼女郁多罗，二鬼小儿夜啼。时富那婆薮鬼母，教其男女故，而说偈言：

<div class="poem">
汝富那婆薮，郁多罗莫啼，<br>
令我得听闻，如来所说法。<br>
非父母能令，其子解脱苦，<br>
闻如来说法，其苦得解脱。<br>
世人随爱欲，为众苦所迫，<br>
如来为说法，令破坏生死。<br>
我今欲闻法，汝等当默然。</div>

时富那婆薮，鬼女郁多罗，

悉受其母语，默然而静听，

语母言："善哉！我亦乐闻法，

此正觉世尊，于摩竭胜山，

为诸众生类，演说脱苦法。

说苦及苦因，苦灭灭苦道，

从此四圣谛，安隐趣涅槃。

母今但善听，世尊所说法。"

时富那婆薮鬼母即说偈言：

<div class="poem">
奇哉智慧子，善能随我心，<br>
汝富那婆薮，善叹佛导师。<br>
汝富那婆薮，及女郁多罗，<br>
当生随喜心，我已见圣谛。</div>

  时富那婆薮鬼母说是偈时，鬼子男女随喜默然。

## (一三二三)

  如是我闻。一时佛在摩竭提国人间游行，与诸大众至摩尼遮罗鬼住处夜宿。

  尔时摩尼遮罗鬼，会诸鬼神，集在一处。

时有一女人，持香花鬘饰、饮食，至彼摩尼遮罗鬼神住处。彼女人遥见世尊在摩尼遮罗鬼神住处坐，见已作是念：我今现见摩尼遮罗鬼神。即说偈言：

<div class="poem">
善哉摩尼遮，住摩伽陀国，<br>
摩伽陀国人，所求悉如愿。<br>
云何于此世，常得安乐住？<br>
后世复云何，而得生天乐？</div>

尔时世尊说偈答言：

<div class="poem">
莫放逸慢恣，用摩尼鬼为？<br>
若自修所作，能得生天乐。</div>

时彼女人作是念：此非摩尼遮罗鬼，是沙门瞿昙。如是知已，即以香花鬘饰供养世尊，稽首礼足，退坐一面，而说偈言：

<div class="poem">
何道趣安乐，当修何等行，<br>
此世常安隐，后世生天乐？</div>

尔时世尊说偈答言：

<div class="poem">
布施善调心，乐执护诸根，<br>
正见修贤行，亲近于沙门，<br>
以正命自活，他世生天乐。<br>
何用三十三，诸天之苦网？<br>
但当一其心，断除于爱欲。<br>
我当说离垢，甘露法善听！</div>

  时彼女人闻世尊说法，示教照喜，如佛常法，谓布施、持戒、生天之福，欲味、欲患、烦恼清净、出要远离、功德福利，次第演说清净佛法。

  譬如鲜净白氎，易染其色。时彼女人亦复如是，即于座上于四圣谛得平等观苦、集、灭、道。时彼女人见法、得法、知法、入法，度诸疑惑，不由于他，于正法律得无所畏。即从座起，整衣服，合掌白佛："已度，世尊！已度，善逝！我从今日，尽寿命，归佛、归法、归比丘僧。"

  时彼女人闻佛所说，欢喜随喜，礼佛而去。

## (一三二四)

  如是我闻。一时佛在摩竭提国人间游行，到针毛鬼住处夜宿。

  尔时针毛鬼会诸鬼神，集在一处。

  时有焰鬼，见世尊在针毛鬼住处夜宿，见已往诣针毛鬼所，语针毛鬼言："聚落主，汝今大得善利！今如来、应、等正觉，于汝室宿。"

  针毛鬼言："今当试看，为是如来为非？"

  时针毛鬼与诸鬼神集会已，还归自舍，束身冲佛。尔时世尊却身避之。如是再三，束身冲佛，佛亦再三却身避之。

  尔时针毛鬼言："沙门怖耶？"

  佛言："聚落主，我不怖也，但汝触恶。"

  针毛鬼言："今有所问，当为我说。能令我喜者善，不能令我喜者，当坏汝心，裂汝胸，令汝热血从其面出，捉汝两手掷恒水彼岸！"

  佛告针毛鬼："聚落主，我不见诸天、魔、梵、沙门、婆罗门、天神、世人，能坏如来、应、等正觉心者，能裂其胸者，能令热血从面出者，执其两臂掷着恒水彼岸者。汝今但问，当为汝说，令汝欢喜。"

时针毛鬼说偈问佛：

<div class="poem">
一切贪恚心，以何为其因？<br>
不乐身毛竖，恐怖从何起？<br>
意念诸觉想，为从何所起，<br>
犹如新生儿，依倚于乳母？</div>

尔时世尊说偈答言：

<div class="poem">
爱生自身长，如尼拘律树，<br>
展转相拘引，如藤绵丛林。<br>
若知彼所因，当令鬼觉悟，<br>
度生死海流，不复重增有。</div>

  尔时针毛鬼闻世尊说偈，心得欢喜，向佛悔过，受持三归。

  佛说此经已，针毛鬼闻佛所说，欢喜奉行。


