# 杂阿含经.卷二十二

## (五七六)

  如是我闻。一时佛在舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈白佛：

<div class="poem">
不处难陀林，终不得快乐，<br>
忉利天宫中，得天帝名称。</div>

尔时世尊说偈答言：

<div class="poem">
童蒙汝何知，阿罗汉所说，<br>
一切行无常，是则生灭法，<br>
生者既复灭，俱寂灭为乐。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五七七)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子即说偈言：

<div class="poem">
断一切钩锁，牟尼无有家，<br>
沙门著教化，我不说善哉。</div>

尔时世尊说偈答言：

<div class="poem">
一切众生类，悉共相缠缚，<br>
其有智慧者，孰能不愍伤？<br>
善逝哀愍故，常教授众生，<br>
哀愍众生者，是法之所应。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，即没不现。

## (五七八)

  如是我闻。一时佛在舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子而说偈言：

<div class="poem">
常习惭愧心，此人时时有，<br>
能远离诸恶，如顾鞭良马。</div>

尔时世尊说偈答言：

<div class="poem">
常习惭愧心，此人实希有，<br>
能远离诸恶，如顾鞭良马。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖悉过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五七九)

  如是我闻。一时佛在舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
不习近正法，乐著诸邪见，<br>
睡眠不自觉，长劫心能悟。</div>

尔时世尊说偈答言：

<div class="poem">
专修于正法，远离不善业，<br>
是漏尽罗汉，险恶世平等。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖悉过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五八○)

  如是我闻。一时佛在舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子而说偈言：

<div class="poem">
以法善调伏，不随于诸见，<br>
虽复著睡眠，则能随时悟。</div>

尔时世尊说偈答言：

<div class="poem">
若以法调伏，不随余异见，<br>
无知已究竟，能度世恩爱。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五八一)

  如是我闻。一时佛在舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
若罗汉比丘，自所作已作，<br>
一切诸漏尽，持此后边身，<br>
记说言有我，及说我所不？</div>

尔时世尊即说偈答：

<div class="poem">
若罗汉比丘，自所作已作，<br>
一切诸漏尽，持此后边身，<br>
正复说有我，我所亦无咎。</div>

时彼天子复说偈言：

<div class="poem">
若罗汉比丘，自所作已作，<br>
一切漏已尽，持此最后身，<br>
心依于我慢，而说言有我，<br>
及说于我所，有如是说不？</div>

尔时世尊说偈答言：

<div class="poem">
已离于我慢，无复我慢心，<br>
超越我我所，我说为漏尽。<br>
于彼我我所，心已永不著，<br>
善解世名字，平等假名说。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五八二)

  如是我闻。一时佛在舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈白佛：

<div class="poem">
若罗汉比丘，漏尽持后身，<br>
颇说言有我，及说我所不？</div>

尔时世尊说偈答言：

<div class="poem">
若罗汉比丘，漏尽持后身，<br>
亦说言有我，及说有我所。</div>

时彼天子复说偈言：

<div class="poem">
若罗汉比丘，自所作已作，<br>
已尽诸有漏，唯持最后身，<br>
何言说有我，说何是我所？</div>

尔时世尊说偈答言：

<div class="poem">
若罗汉比丘，自所作已作，<br>
一切诸漏尽，唯持最后身，<br>
说我漏已尽，亦不著我所，<br>
善解世名字，平等假名说。</div>

  时彼天子闻佛所说，欢喜随喜，稽首佛足，即没不现。

## (五八三)

  如是我闻。一时佛住舍卫国祇树给孤独园。

  尔时罗睺罗阿修罗王，障月天子。

时诸月天子，悉皆恐怖，来诣佛所，稽首佛足，退住一面，说偈叹佛：

<div class="poem">
今礼最胜觉，能脱一切障，<br>
我今遭苦恼，是故来归依。<br>
我等月天子，归依于善逝，<br>
佛哀愍世间，愿解阿修罗！</div>

尔时世尊说偈答言：

<div class="poem">
破坏诸暗冥，光明照虚空，<br>
今毗卢遮那，清净光明显，<br>
罗睺避虚空，速放飞兔像！<br>
罗睺阿修罗，即舍月而还，<br>
举体悉流汗，战怖不自安，<br>
神昏志迷乱，犹如重病人。</div>

时有阿修罗名曰婆稚，见罗睺罗阿修罗疾舍月还，便说偈言：

<div class="poem">
罗睺阿修罗，舍月一何速，<br>
神体悉流汗，犹如重病人！</div>

罗睺罗阿修罗说偈答言：

<div class="poem">
瞿昙说咒偈，不速舍月者，<br>
或头破七分，受诸邻死苦。</div>

婆稚阿修罗复说偈言：

<div class="poem">
佛兴未曾有，安隐于世间，<br>
说咒偈能令，罗睺罗舍月。</div>

  佛说此经已，时月天子闻佛所说，欢喜随喜，作礼而去。

## (五八四)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
为有族本不？有转生族耶？<br>
有俱相属无？云何解于缚？</div>

尔时世尊说偈答言：

<div class="poem">
我无有族本，亦无转生族，<br>
俱相属永断，解脱一切缚。</div>

时彼天子复说偈言：

<div class="poem">
何名为族本？云何转生族？<br>
云何俱相属？何名为坚缚？</div>

尔时世尊说偈答言：

<div class="poem">
母为世族本，妻名转生族，<br>
子俱是相属，爱欲为坚缚。<br>
我无此族本，亦无转生族，<br>
俱相属亦无，是名脱坚缚。</div>

时彼天子复说偈言：

<div class="poem">
善哉无族本，无生族亦善，<br>
善哉无相属，善哉缚解脱！<br>
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五八五)

  如是我闻。一时佛住释氏优罗提那塔所。

  尔时世尊新剃须发，于后夜时，结跏趺坐，直身正意，系念在前，以衣覆头。

  时优罗提那塔边有天神住，放身光明，遍照精舍，白佛言："沙门忧耶？"

  佛告天神："何所忘失？"

  天神复问："沙门为欢喜耶？"

  佛告天神："为何所得？"

  天神复问："沙门不忧不喜耶？"

  佛告天神："如是如是。"

尔时天神即说偈言：

<div class="poem">
为离诸烦恼？为无有欢喜？<br>
云何独一住，非不乐所坏？</div>

尔时世尊说偈答言：

<div class="poem">
我无恼解脱，亦无有欢喜，<br>
不乐不能坏，故独一而住。</div>

时彼天神复说偈言：

<div class="poem">
云何得无恼？云何无欢喜？<br>
云何独一住，非不乐所坏？</div>

尔时世尊说偈答言：

<div class="poem">
烦恼生欢喜，喜亦生烦恼，<br>
无恼亦无喜，天神当护持。</div>

时彼天神复说偈言：

<div class="poem">
善哉无烦恼，善哉无欢喜，<br>
善哉独一住，不为不喜坏！<br>
久见婆罗门，逮得般涅槃，<br>
一切怖已过，永超世恩爱。</div>

  时彼天神闻佛所说，欢喜随喜，稽首佛足，即没不现。

## (五八六)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子而说偈言：

<div class="poem">
犹如利剑害，亦如头火燃，<br>
断除贪欲火，正念求远离。</div>

尔时世尊说偈答言：

<div class="poem">
譬如利剑害，亦如头火燃，<br>
断除于后身，正念求远离。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五八七)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子而说偈言：

<div class="poem">
天女众围绕，如毗舍脂众，<br>
痴惑丛林中，何由而得出？</div>

尔时世尊说偈答言：

<div class="poem">
正直平等道，离恐怖之方，<br>
乘寂默之车，法想为密覆，<br>
惭愧为长縻，正念为羁络，<br>
智慧善御士，正见为前导。<br>
如是之妙乘，男女之所乘，<br>
出生死丛林，逮得安乐处。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五八八)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
有四轮九门，充满贪欲住，<br>
深溺淤泥中，大象云何出？</div>

尔时世尊说偈答言：

<div class="poem">
断爱喜长縻，贪欲等诸恶，<br>
拔爱欲根本，正向于彼处。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五八九)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
赖吒槃提国，有诸商贾客，<br>
大富足财宝，各各竞求富，<br>
方便欲财利，犹如燃炽火。<br>
如是竞胜心，欲贪常驰骋，<br>
云何当断贪，息世间勤求？</div>

尔时世尊说偈答言：

<div class="poem">
舍俗出非家，妻子及财宝，<br>
贪恚痴离欲，罗汉尽诸漏，<br>
正智心解脱，爱尽息方便。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五九○)

  如是我闻。一时佛住舍卫国祇树给孤独园。

  尔时世尊告诸比丘："过去世时，拘萨罗国有诸商人，五百乘车共行治生，至旷野中。旷野有五百群贼，在后随逐，伺便欲作劫盗。

时旷野中有一天神，止住路侧，时彼天神作是念：当往诣彼拘萨罗国诸商人所，问其义理。若彼商人喜我所问，时解说者，我当方便令其安隐，得脱贼难。若不喜我所问者，当放舍之，如余天神。时彼天神作是念已，即放身光，遍照商人车营，而说偈言：

<div class="poem">
谁于觉睡眠？谁复睡眠觉？<br>
谁有解此义？谁能为我说？</div>

尔时商人中有一优婆塞，信佛、信法、信比丘僧，一心向佛、法、僧，归依佛、法、僧，于佛离疑，于法、僧离疑，于苦、集、灭、道离疑，见四圣谛，得第一无间等果，在商人中，与诸商人共为行侣。彼优婆塞于后夜时，端坐思惟，系念在前，于十二因缘逆顺观察：所谓是事有故是事有，是事起故是事起，谓缘无明行，缘行识，缘识名色，缘名色六入处，缘六入处触，缘触受，缘受爱，缘爱取，缘取有，缘有生，缘生老死忧悲恼苦，如是纯大苦聚集。如是无明灭则行灭，行灭则识灭，识灭则名色灭，名色灭则六入处灭，六入处灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老死忧悲恼苦灭，如是如是纯大苦聚灭。

时彼优婆塞如是思惟已，而说偈言：

<div class="poem">
我于觉睡眠，我于睡眠觉，<br>
我解知此义，能为人记说。</div>

时彼天神问优婆塞：

'云何觉睡眠？云何睡眠觉？

云何能解知？云何能记说？'

时优婆塞说偈答言：

<div class="poem">
贪欲及瞋恚，愚痴得离欲，<br>
漏尽阿罗汉，正智心解脱，<br>
彼则为觉悟，我于彼睡眠。<br>
不知因生苦，及苦因缘集，<br>
于此一切苦，得无余灭尽，<br>
又不知正道，等趣息苦处，<br>
斯等为常眠，我于彼则觉。<br>
如是觉睡眠，如是睡眠觉，<br>
如是善知义，如是能记说。</div>

时彼天神复说偈言：

<div class="poem">
善哉觉睡眠，善哉眠中觉，<br>
善哉解知义，善哉能记说！<br>
久远乃今见，诸兄弟而来，<br>
缘汝恩力故，令诸商人众，<br>
得免于劫贼，随道安乐去。</div>

"如是诸比丘，彼拘萨罗泽中诸商人众，皆得安隐，从旷野出。"

  佛说此经已，诸比丘闻佛所说，欢喜奉行。

## (五九一)

  如是我闻。一时佛住舍卫国祇树给孤独园。

  尔时世尊告诸比丘："过去世时，海洲上优婆塞至他优婆塞舍会坐，极毁呰欲，言：'此欲者虚妄不实，欺诳之法，犹如幻化，诳于婴儿。'还自己舍，恣于五欲。

是优婆塞舍有天神止住，时彼天神作是念：是优婆塞不胜不类，于余优婆塞舍会坐众中极毁呰欲，言如是欲者虚伪不实，欺诳之法，如诳婴儿。还己舍已，自恣五欲。我今宁可发令觉悟。而说偈言：

<div class="poem">
于大聚会中，毁呰欲无常，<br>
自没于爱欲，如牛溺深泥。<br>
我观彼会中，诸优婆塞等，<br>
多闻明解法，奉持于净戒。<br>
汝见彼乐法，而说欲无常，<br>
如何自恣欲，不断于贪爱？<br>
何故乐世间，畜妻子眷属？</div>

"时彼天神如是如是开觉彼优婆塞已，如是如是彼优婆塞觉悟已，剃除须发，着袈裟衣，正信非家，出家学道，精勤修习，尽诸有漏，得阿罗汉。"

  佛说此经已，诸比丘闻佛所说，欢喜奉行。

## (五九二)

  如是我闻。一时佛住王舍城寒林中丘冢间。

  时给孤独长者有小因缘，至王舍城，止宿长者舍。夜见长者告其妻子、仆使、作人言："汝等皆起，破樵燃火，炊饭作饼，调和众味，庄严堂舍。"

  给孤独长者见已作是念："今此长者何所为作，为嫁女娶妇耶？为请宾客、国王、大臣耶？"念已即问长者："汝何所作，为嫁女娶妇，为请宾客、国王、大臣耶？"

  时彼长者答给孤独长者言："我不嫁女娶妇，亦不请呼国王、大臣。唯欲请佛及比丘僧，设供养耳。"

  时给孤独长者闻未曾闻佛名字已，心大欢喜，身诸毛孔皆悉怡悦，问彼长者言："何名为佛？"

  长者答言："有沙门瞿昙，是释种子，于释种中剃除须发，着袈裟衣，正信非家，出家学道，得阿耨多罗三藐三菩提，是名为佛。"

  给孤独长者言："云何名僧？"

  彼长者言："若婆罗门种，剃除须发，着袈裟衣，信家非家，而随佛出家；或刹利种、毗舍种、首陀罗种善男子等，剃除须发，着袈裟衣，正信非家，彼佛出家而随出家，是名为僧。今日请佛及现前僧，设诸供养。"

  给孤独长者问彼长者言："我今可得往见世尊不？"

  彼长者答言："汝且住此，我请世尊来至我舍，于此得见。"

  时给孤独长者即于其夜，至心念佛，因得睡眠。天犹未明，忽见明相，谓天已晓，欲出其舍，行向城门。至城门下，夜始二更，城门未开。王家常法，待远使命来往，至初夜尽，城门乃闭。中夜已尽，辄复开门，欲令行人早得往来。尔时给孤独长者见城门开，而作是念："定是夜过，天晓门开。"乘明相出于城门，出城门已，明相即灭，辄还暗冥。

  给孤独长者心即恐怖，身毛为竖："得无为人及非人，或奸妖人，恐怖我耶？"即便欲还。

  尔时城门侧有天神住，时彼天神即放身光，从其城门至寒林丘冢间，光明普照，告给孤独长者言："汝且前进，可得胜利，慎勿退还！"

时彼天神即说偈言：

<div class="poem">
善良马百匹，黄金满百斤，<br>
骡车及马车，各各有百乘，<br>
种种诸珍奇，重宝载其上，<br>
宿命种善根，得如此福报。<br>
若人宗重心，向佛行一步，<br>
十六分之一，过前福之上。<br>
</div>

"是故长者，汝当前进，慎勿退还！"

即复说偈：

<div class="poem">
雪山大龙象，纯金为庄饰，<br>
巨身长大牙，以此象施人，<br>
不及向佛福，十六分之一。<br>
</div>

"是故长者，当速前进，得其大利，非退还也。"

复说偈言：

<div class="poem">
金菩阇国女，其数有百人，<br>
种种众妙宝，璎珞具庄严。<br>
以此持施与，不及行向佛，<br>
一步之功德，十六分之一。<br>
</div>

"是故长者，当速前进，得其胜利，非退还也。"

  时给孤独长者问天神言："贤者，汝是何人？"

  天神答言："我是摩头息揵大摩那婆，先是长者善知识。于尊者舍利弗、大目揵连所，起信敬心，缘斯功德，今得生天，典此城门。是故告长者，但当进前，慎莫退还，前进得利，非退还也。"

  时给孤独长者作是念："佛兴于世，非为小事。得闻正法，亦非小事。是故天神劝我令进，往见世尊。"

  时给孤独长者寻其光明，径至寒林丘冢间。尔时世尊出房，露地经行。给孤独长者遥见佛已，即至其前，以俗人礼法，恭敬问讯："云何世尊，安隐卧不？"

尔时世尊说偈答言：

<div class="poem">
婆罗门涅槃，是则常安乐，<br>
爱欲所不染，解脱永无余。<br>
断一切希望，调伏心炽然，<br>
心得寂止息，止息安隐眠。</div>

  尔时世尊将给孤独长者往入房中，就座而坐，端身系念。尔时世尊为其说法，示教照喜已，世尊说诸法无常，宜布施福事、持戒福事、生天福事，欲味、欲患、欲出远离之福。

  给孤独长者闻法、见法、得法、入法、解法，度诸疑惑，不由他信，不由他度，入正法律，心得无畏。即从座起，正衣服，为佛作礼，右膝着地，合掌白佛言："已度，世尊！已度，善逝！我从今日，尽其寿命，归佛、归法、归比丘僧，为优婆塞，证知我！"

  尔时世尊问给孤独长者："汝名何等？"

  长者白佛："名须达多，以常给孤贫辛苦故，时人名我为给孤独。"

  世尊复问："汝居何处？"

  长者白佛言："世尊，在拘萨罗人间，城名舍卫。唯愿世尊来舍卫国，我当尽寿供养衣被、饮食、房舍、床卧、随病汤药。"

  佛问长者："舍卫国有精舍不？"

  长者白佛："无也，世尊。"

  佛告长者："汝可于彼建立精舍，令诸比丘往来宿止。"

  长者白佛："但使世尊来舍卫国，我当造作精舍、僧房，令诸比丘往来止住。"

  尔时世尊默然受请。

  时长者知佛世尊默然受请已，从座起，稽首佛足而去。

## (五九三)

  如是我闻。一时佛住舍卫国祇树给孤独园。

  时给孤独长者疾病命终，生兜率天，为兜率天子，作是念："我不应久住于此，当往见世尊。"作是念已，如力士屈伸臂顷，于兜率天没，现于佛前，稽首佛足，退坐一面。时给孤独天子身放光明，遍照祇树给孤独园。

时给孤独天子而说偈言：

<div class="poem">
于此祇桓林，仙人僧住止，<br>
诸王亦住此，增我欢喜心。<br>
深信净戒业，智慧为胜寿，<br>
以此净众生，非族姓财物。<br>
大智舍利弗，正念常寂默，<br>
闲居修远离，初建业良友。</div>

  说此偈已，即没不现。

尔时世尊其夜过已，入于僧中，敷尼师坛，于众前坐，告诸比丘：今此夜中，有一天子容色绝妙，来诣我所，稽首我足，退坐一面，而说偈言：

<div class="poem">
于此祇桓林，仙人僧住止，<br>
诸王亦住此，增我欢喜心。<br>
深信净戒业，智慧为胜寿，<br>
以此净众生，非族姓财物。<br>
大智舍利弗，正念常寂默，<br>
闲居修远离，初建业良友。</div>

  尔时尊者阿难白佛言："世尊，如我解世尊所说，给孤独长者生彼天上，来见世尊，然彼给孤独长者于尊者舍利弗极相敬重。"

  佛告阿难："如是如是，阿难。给孤独长者生彼天上，来见于我。"

尔时世尊以尊者舍利弗故，而说偈言：

<div class="poem">
一切世间智，唯除于如来，<br>
比舍利弗智，十六不及一。<br>
如舍利弗智，天人悉同等，<br>
比于如来智，十六不及一。</div>

  佛说此经已，诸比丘闻佛所说，欢喜奉行。

## (五九四)

  如是我闻。一时佛住旷野精舍。

  时有旷野长者疾病命终，生无热天。生彼天已，即作是念："我今不应久于此住，不见世尊。"作是念已，如力士屈伸臂顷，从无热天没，现于佛前。时彼天子，天身委地，不能自立。犹如酥油委地，不能自立。如是彼天子天身细软，不自持立。

  尔时世尊告彼天子："汝当变化作此粗身，而立于地。"

  时彼天子即自化形，作此粗身，而立于地。于是天子前礼佛足，退坐一面。

  尔时世尊告手天子："汝手天子，本于此间为人身时，所受经法，今故忆念不悉忘耶？"

  手天子白佛言："世尊，本所受持，今悉不忘。本人间时，有所闻法，不尽得者，今亦忆念。如世尊善说，世尊说言：'若人安乐处，能忆持法，非为苦处。'此说真实。如世尊在阎浮提，种种杂类，四众围绕，而为说法，彼诸四众闻佛所说，皆悉奉行。我亦如是，于无热天上，为诸天人大会说法，彼诸天众悉受修学。"

  佛告手天子："汝于此人间时，于几法无厌足故，而得生彼无热天中？"

  手天子白佛："世尊，我于三法无厌足故，身坏命终，生无热天。何等三法？我于见佛无厌足故，身坏命终生无热天；我于闻法无厌足故，生无热天；供养众僧无厌足故，身坏命终，生无热天。"

时手天子即说偈言：

<div class="poem">
见佛无厌足，闻法亦无厌，<br>
供养于众僧，亦未曾知足。<br>
受持贤圣法，调伏悭著垢，<br>
三法不知足，故生无热天。</div>

  时手天子闻佛所说，欢喜随喜，即没不现。

## (五九五)

  如是我闻。一时佛住舍卫国祇树给孤独园。

  时有无烦天子，容色绝妙，来诣佛所，稽首佛足，退坐一面。其身光明，遍照祇树给孤独园。

时彼天子而说偈言：

<div class="poem">
生彼无烦天，解脱七比丘，<br>
贪瞋恚已尽，超世度恩爱。<br>
谁度于诸流，难度死魔军？<br>
谁断死魔縻，永超烦恼轭？</div>

尔时世尊说偈答言：

<div class="poem">
尊者优波迦，及波罗揵茶，<br>
弗迦罗娑梨，跋提揵陀叠，<br>
亦婆休难提，及波毗瘦\[少/兔\]，<br>
如是等一切，悉皆度诸流。<br>
断绝死魔縻，度彼难度者，<br>
断诸死魔縻，超越诸天轭。<br>
说甚深妙法，觉悟难知者，<br>
巧便问深义，汝今为是谁？</div>

时彼天子说偈白佛：

<div class="poem">
我是阿那含，生彼无烦天，<br>
故能知斯等，解脱七比丘，<br>
尽贪欲瞋恚，永超世恩爱。</div>

尔时世尊复说偈言：

<div class="poem">
眼耳鼻舌身，第六意入处，<br>
若彼名及色，得无余灭尽。<br>
能知此诸法，解脱七比丘，<br>
贪有悉已尽，永超世恩爱。</div>

时彼天子复说偈言：

<div class="poem">
鞞跋楞伽村，我于彼中住，<br>
名难提婆罗，造作诸瓦器。<br>
迦叶佛弟子，持优婆塞法，<br>
供养于父母，离欲修梵行，<br>
世世为我友，我亦彼知识。<br>
如是等大士，宿命共和合，<br>
善修于身心，持此后边身。</div>

尔时世尊复说偈言：

<div class="poem">
如是汝贤士，如汝之所说，<br>
鞞跋楞伽村，名难提婆罗。<br>
迦叶佛弟子，受优婆塞法，<br>
供养于父母，离欲修梵行，<br>
昔是汝知识，汝亦彼良友。<br>
如是诸正士，宿命共和合，<br>
善修其身心，持此后边身。</div>

  佛说此经已，时彼天子闻佛所说，欢喜随喜，即没不现。

## (五九六)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
此世多恐怖，众生常恼乱，<br>
已起者亦苦，未起亦当苦，<br>
颇有离恐处，唯愿慧眼说。</div>

尔时世尊说偈答言：

<div class="poem">
无有异苦行，无异伏诸根，<br>
无异一切舍，而得见解脱。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五九七)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
云何诸众生，受身得妙色？<br>
云何修方便，而得乘出道？<br>
众生住何法，为何所修习？<br>
为何等众生，诸天所供养？</div>

尔时世尊说偈答言：

<div class="poem">
持戒明智慧，自修习正受，<br>
正直心系念，炽然忧悉灭。<br>
得平等智慧，其心善解脱。<br>
斯等因缘故，受身得妙色。<br>
成就乘出道，心住于中学，<br>
如是德备者，为诸天供养。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五九八)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子而说偈言：

<div class="poem">
沉没于睡眠，欠呿不欣乐，<br>
饱食心愦闹，懈怠不精勤，<br>
斯十覆众生，圣道不显现。</div>

尔时世尊说偈答言：

<div class="poem">
心没于睡眠，欠呿不欣乐，<br>
饱食心愦闹，懈怠不精勤，<br>
精勤修习者，能开发圣道。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (五九九)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子而说偈言：

<div class="poem">
外缠结非缠，内缠缠众生，<br>
今问于瞿昙，谁于缠离缠？</div>

尔时世尊说偈答言：

<div class="poem">
智者建立戒，内心修智慧，<br>
比丘勤修习，于缠得解缠。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (六○○)

  如是我闻。一时佛住舍卫国祇树给孤独园。

  时有一天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子而说偈言：

<div class="poem">
难度难可忍，沙门无知故，<br>
多起诸艰难，重钝溺沉没，<br>
心随觉自在，数数溺沉没。<br>
沙门云何行，善摄护其心？</div>

尔时世尊说偈答言：

<div class="poem">
如龟善方便，以壳自藏六，<br>
比丘习禅思，善摄诸觉想。<br>
其心无所依，他莫能恐怖，<br>
是则自隐密，无能诽谤者。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (六○一)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
萨罗小流注，当于何反流？<br>
生死之径路，于何而不转？<br>
世间诸苦乐，何由灭无余？</div>

尔时世尊说偈答言：

<div class="poem">
眼耳鼻舌身，及彼意入处，<br>
名色灭无余，萨罗小还流，<br>
生死道不转，苦乐灭无余。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (六○二)

  如是我闻。一时佛住在舍卫国祇树给孤独园。

  时有天子，容色绝妙，于后夜时，来诣佛所，稽首佛足。身诸光明，遍照祇树给孤独园。

时彼天子说偈问佛：

<div class="poem">
伊尼耶鹿腨，仙人中之尊，<br>
少食不嗜味，禅思乐山林。<br>
我今敬稽首，而问于瞿昙，<br>
云何出离苦？云何苦解脱？<br>
我今问解脱，于何而灭尽？</div>

尔时世尊说偈答言：

<div class="poem">
世间五欲德，心法说第六，<br>
于彼欲无欲，解脱一切苦。<br>
如是于苦出，如是苦解脱，<br>
汝所问解脱，于彼而灭尽。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

## (六○三)

  如是我闻。一时佛住舍卫国祇树给孤独园。

  时有天子，容色绝妙，于后夜时，来诣佛所，稽首佛足，退坐一面。身诸光明，遍照祇树给孤独园。

时彼天子说偈问佛：

<div class="poem">
云何度诸流？云何度大海？<br>
云何能舍苦？云何得清净？</div>

尔时世尊即说偈言：

<div class="poem">
信能度诸流，不放逸度海，<br>
精进能除苦，智慧得清净。</div>

时彼天子复说偈言：

<div class="poem">
久见婆罗门，逮得般涅槃，<br>
一切怖已过，永超世恩爱。</div>

  时彼天子闻佛所说，欢喜随喜，稽首佛足，即没不现。

