# 杂阿含经.卷五十

## (一三二五)

  如是我闻。一时佛住王舍城迦兰陀竹园。

  时有优婆夷子，受八支斋，寻即犯戒，即为鬼神所持。

尔时优婆夷即说偈言：

<div class="poem">
十四十五日，及月分八日，<br>
神通瑞应月，八支善正受。<br>
受持于斋戒，不为鬼所持，<br>
我昔数咨问，世尊作是说。</div>

尔时彼鬼即说偈言：

<div class="poem">
十四十五日，及月分八日，<br>
神足瑞应月，八支修正受。<br>
斋肃清净住，戒德善守护，<br>
不为鬼戏弄，善哉从佛闻！<br>
汝当说言放，我当放汝子。<br>
诸有慢缓业，染污行苦行，<br>
梵行不清净，终不得大果。<br>
譬如拔菅草，执缓则伤手，<br>
沙门行恶触，当堕地狱中。<br>
譬如拔菅草，急捉不伤手，<br>
沙门善摄持，则到般涅槃。</div>

  时彼鬼神即放优婆夷子。

尔时优婆夷说偈告子言：

<div class="poem">
子汝今听我，说彼鬼神说，<br>
若有慢缓业，秽污修苦行，<br>
不清净梵行，彼不得大果。<br>
譬如拔菅草，执缓则伤手，<br>
沙门起恶触，当堕地狱中。<br>
如急执菅草，则不伤其手，<br>
沙门善执护，逮得般涅槃。</div>

  时彼优婆夷子如是觉悟已，剃除须发，着袈裟衣，正信非家，出家学道。心不得乐，还归自家。

母遥见子，而说偈言：

<div class="poem">
迈世而出家，何为还聚落？<br>
烧舍急出财，岂还投火中？</div>

其子比丘说偈答言：

<div class="poem">
但念母命终，存亡不相见，<br>
故来还瞻视，何见子不欢？</div>

时母优婆夷说偈答言：

<div class="poem">
舍欲而出家，还欲服食之，<br>
是故我忧悲，恐随魔自在。</div>

  是时优婆夷如是如是发悟其子，如是其子还空闲处，精勤思惟，断除一切烦恼结缚，得阿罗汉果证。

## (一三二六)

  如是我闻。一时佛在摩竭提国人间游行，到阿腊鬼住处夜宿。

  时阿腊鬼，集会诸鬼神。

  时有竭昙鬼，见世尊在阿腊鬼住处夜宿，见已至阿腊鬼所，语阿腊鬼言："聚落主，汝获大利！如来宿汝住处。"

  阿腊鬼言："生人今日在我舍住耶？今当令知，为是如来，为非如来？"

  时阿腊鬼，诸鬼神聚会毕，还归自家，语世尊曰："出去，沙门！"

  尔时世尊以他家故，即出其舍。

  阿腊鬼复言："沙门，来入！"

  佛即还入，以灭慢故。如是再三。

  时阿腊鬼第四复语世尊言："沙门，出去！"

  尔时世尊语阿腊鬼言："聚落主！已三见请，今不复出。"

  阿腊鬼言："今问沙门，沙门答我。能令我喜者善，不能令我喜者，我当坏其心，裂其胸，亦令热血从其面出，执持两手掷着恒水彼岸！"

  世尊告言："聚落主，我不见诸天、魔、梵、沙门、婆罗门、天神、世人，有能坏我心，裂我胸，令我热血从面而出，执持两手掷着恒水彼岸者。然聚落主，汝今但问，当为汝说，令汝心喜。"

时阿腊鬼说偈问佛：

<div class="poem">
说何等名为，胜士夫事物？<br>
行于何等法，得安乐果报？<br>
何等为美味？云何寿中胜？</div>

尔时世尊说偈答言：

<div class="poem">
净信为最胜，士夫之事物。<br>
行法得乐果，解脱味中上。<br>
智慧除老死，是为寿中胜。</div>

时阿腊鬼复说偈言：

<div class="poem">
云何得名称，如上所说偈。<br>
尔时世尊说偈答言：<br>
持戒名称流，如上所说偈。<br>
时阿腊鬼复说偈言：<br>
几法起世间，几法相顺可？<br>
世几法取受，世几法损减？</div>

尔时世尊以偈答言：

<div class="poem">
世六法等起，六法相顺可，<br>
世六法取受，世六法损减。</div>

阿腊鬼复说偈问佛：

<div class="poem">
谁能度诸流，昼夜勤方便？<br>
无攀无住处，孰能不沉没？</div>

尔时世尊说偈答言：

<div class="poem">
一切戒具足，智慧善正受，<br>
正念内思惟，能度难度流。<br>
不乐于五欲，亦超度色爱，<br>
无攀无住处，是能不没溺。</div>

时阿腊鬼复说偈问佛：

<div class="poem">
以何法度流？以何度大海？<br>
以何舍离苦？以何得清净？</div>

尔时世尊说偈答言：

<div class="poem">
以信度河流，不放逸度海，<br>
精进能断苦，以慧得清净。<br>
汝当更问余，沙门梵志法，<br>
其法无有过，真谛施调伏。</div>

时阿腊鬼复说偈问佛：

<div class="poem">
何烦更问余，沙门梵志法，<br>
即曰最胜士，以显大法炬。<br>
于彼竭昙摩，常当报其恩，<br>
告我等正觉，无上导御师。<br>
我即日当行，从村而至村，<br>
亲侍等正觉，听受所说法。</div>

  佛说此经已，阿腊鬼欢喜随喜，作礼而去。

## (一三二七)

  如是我闻。一时佛住王舍城迦兰陀竹园。

  时有叔迦罗比丘尼，住王园比丘尼众中，为王舍城诸人恭敬供养，如阿罗汉。又于一时，王舍城人于一吉星日，欢集大会。即于是日，阙不供养。

有一鬼神敬重彼比丘尼故，至王舍城里巷之中，家家说偈：

<div class="poem">
王舍城人民，醉酒惛睡卧，<br>
不勤供养彼，叔迦比丘尼。<br>
善修诸根故，名曰叔迦罗，<br>
善说离垢法，涅槃清凉处。<br>
随顺听所说，终日乐无厌，<br>
乘听法智慧，得度生死流，<br>
犹如海商人，依附力马王。</div>

  时一优婆塞以衣布施叔迦罗比丘尼，复有优婆塞以食供养。

时彼鬼神即说偈言：

<div class="poem">
智慧优婆塞，获福利丰多，<br>
施叔迦罗衣，离诸烦恼故。<br>
智慧优婆塞，获福利丰多，<br>
施叔迦罗食，离诸积聚故。</div>

  时彼鬼神说斯偈已，即没不现。

## (一三二八)

  如是我闻。一时佛住王舍城迦兰陀竹园。

  时毗罗比丘尼，住王舍城王园比丘尼众中。

  为王舍城诸人民，于吉星日，集聚大会。当斯之日，毗罗比丘尼无人供养。

时有鬼神敬重毗罗比丘尼，即入王舍城，处处里巷，四衢道头而说偈言：

<div class="poem">
王舍城人民，醉酒惛睡卧，<br>
毗罗比丘尼，无人供养者。<br>
毗罗比丘尼，勇猛修诸根，<br>
善说离垢尘，涅槃清凉法。<br>
皆随顺所说，终日乐无厌，<br>
乘听法智慧，得度生死流。</div>

  时有一优婆塞持衣布施毗罗比丘尼，复有一优婆塞以食供养。

时彼鬼神而说偈言：

<div class="poem">
智慧优婆塞，今获多福利，<br>
以衣施断缚，毗罗比丘尼。<br>
智慧优婆塞，今获多福利，<br>
食施毗罗尼，离诸和合故。</div>

  时彼鬼神说偈已，即没不现。

## (一三二九)

  如是我闻。一时佛住王舍城迦兰陀竹园。

  时有娑多耆利天神、醯魔波低天神，共作约誓："若其宫中有宝物出者，必当相语。不相语者，得违约罪。"

  时醯魔波低天神宫中，有未曾有宝波昙摩花出，花有千叶，大如车轮，金色宝茎。

  时醯魔波低天神遣使告语娑多耆利："聚落主，今我宫中忽生未曾有宝波昙摩花，花有千叶，大如车轮，金色宝茎，可来观看！"

  娑多耆利天神遣使诣醯魔波低舍，告言："聚落主，用是波昙摩百千为？今我宫中有未曾有宝大波昙摩出，所谓如来、应、等正觉、明行足、善逝、世间解、无上士、调御丈夫、天人师、佛、世尊。汝便可来奉事供养！"

时醯魔波低天神，即与五百眷属，往诣娑多耆利天神所，说偈问言：

<div class="poem">
十五日良时，天夜遇欢会，<br>
当说受何斋，从何罗汉受？</div>

时娑多耆利说偈答言：

<div class="poem">
今日佛世尊，在摩竭胜国，<br>
住于王舍城，迦兰陀竹园，<br>
演说微妙法，灭除众生苦。<br>
苦苦及苦集，苦灭尽作证，<br>
八圣出苦道，安隐趣涅槃。<br>
当往设供养，我罗汉世尊！</div>

醯魔波低说偈问言：

<div class="poem">
彼妙心愿乐，慈济众生不？<br>
彼于受不受，心想平等不？</div>

娑多耆利说偈答言：

<div class="poem">
彼妙愿慈心，度一切众生；<br>
于诸受不受，心想常平等。</div>

时醯魔波低说偈问言：

<div class="poem">
为具足明达，已行成就不？<br>
诸漏永灭尽，不受后有耶？</div>

娑多耆利说偈答言：

<div class="poem">
明达善具足，正行已成就；<br>
诸漏永已尽，不复受后有。</div>

醯摩波低说偈问言：

<div class="poem">
牟尼意行满，及身口业耶？<br>
明行悉具足，以法赞叹耶？</div>

娑多耆利说偈答言：

<div class="poem">
具足牟尼心，及业身口满；<br>
明行悉具足，以法而赞叹。</div>

醯摩波低说偈问言：

<div class="poem">
远离于害生，不与不取不？<br>
为远于放荡，不离禅思不？</div>

娑多耆利复说偈言：

<div class="poem">
常不害众生，不与不妄取；<br>
远离于放荡，日夜常思禅。</div>

醯魔波低复说偈问言：

<div class="poem">
为不乐五欲，心不浊乱不？<br>
有清净法眼，灭尽愚痴不？</div>

娑多耆利说偈答言：

<div class="poem">
心常不乐欲，亦无浊乱心；<br>
佛法眼清净，愚痴尽无余。</div>

醯魔波低复说偈问言：

<div class="poem">
至诚不妄语，粗涩言无有？<br>
得无别离说，无不诚说不？</div>

娑多耆利说偈答言：

<div class="poem">
至诚不妄语，亦无粗涩言；<br>
不离他亲厚，常说如法言。</div>

醯摩波低复说偈问言：

<div class="poem">
为持清净戒，正念寂灭不？<br>
具足等解脱，如来大智不？</div>

娑多耆利说偈答言：

<div class="poem">
净戒悉具足，正念常寂静；<br>
等解脱成就，得如来大智。</div>

醯魔波低复说偈问言：

<div class="poem">
明达悉具足，正行已清净？<br>
所有诸漏尽，不复受后有？</div>

娑多耆利说偈答言：

<div class="poem">
明达悉具足，正行已清净；<br>
一切诸漏尽，无复后生有。</div>

醯魔波低复说偈言：

<div class="poem">
牟尼善心具，及身口业迹，<br>
明行悉成就，故赞叹其法？</div>

娑多耆利说偈答言：

<div class="poem">
牟尼善心具，及身口业迹，<br>
明行悉成就，赞叹于其法。</div>

醯魔波低复说偈言：

<div class="poem">
伊尼延鹿腨，仙人之胜相，<br>
少食舍身贪，牟尼处林禅。<br>
汝今当共行，敬礼彼瞿昙！</div>

时有百千鬼神眷属围绕，娑多耆利、醯魔波低速至佛所，礼拜供养，整衣服，偏袒右肩，合掌敬礼，而说偈言：

<div class="poem">
伊尼延鹿腨，仙人之胜相，<br>
少食无贪嗜，牟尼乐林禅。<br>
我等今故来，请问于瞿昙，<br>
狮子独游步，天龙无恐畏，<br>
今故来请问，牟尼愿决疑！<br>
云何得出苦？云何苦解脱？<br>
唯愿说解脱，苦于何所灭？</div>

尔时世尊说偈答言：

<div class="poem">
世五欲功德，及说第六意，<br>
于彼欲无贪，解脱一切苦。<br>
如是从苦出，如是解脱苦，<br>
今答汝所问，苦从此而灭。</div>

娑多耆利、醯魔波低复说偈问佛：

<div class="poem">
泉从何转还？恶道何不转？<br>
世间诸苦乐，于何而灭尽？</div>

尔时世尊说偈答言：

<div class="poem">
眼耳鼻舌身，及以意入处，<br>
于彼名及色，永灭尽无余。<br>
于彼泉转还，于彼道不转，<br>
于彼苦及乐，得无余灭尽。</div>

娑多耆利、醯魔波低复说偈问佛：

<div class="poem">
世间几法起？几法世和合？<br>
几法取受世？几法令世灭？</div>

尔时世尊说偈答言：

<div class="poem">
六法起世间，六法世和合，<br>
六法取受世，六法世损减。</div>

娑多耆利、醯魔波低复说偈问佛：

<div class="poem">
云何度诸流，日夜勤方便？<br>
无攀无住处，而不溺深渊？</div>

尔时世尊说偈答言：

<div class="poem">
一切戒具足，智慧善正受，<br>
如思惟系念，是能度深渊。<br>
不乐诸欲想，亦超色诸结，<br>
无攀无住处，不溺于深渊。</div>

娑多耆利、醯魔波低复说偈问佛：

<div class="poem">
何法度诸流？以何度大海？<br>
云何舍离苦？云何得清净？</div>

尔时世尊说偈答言：

<div class="poem">
正信度河流，不放逸度海，<br>
精进能断苦，智慧得清净。</div>

尔时世尊复说偈言：

<div class="poem">
汝可更问余，沙门梵志法，<br>
真实施调伏，除此更无法。</div>

醯魔波低复说偈言：

<div class="poem">
更余何所问，沙门梵志法，<br>
大精进今日，已具善开导。<br>
我今当报彼，娑多耆利恩，<br>
能以导御师，告语于我等。<br>
我当诣村村，家家而随佛，<br>
承事礼供养，从佛闻正法。<br>
此百千鬼神，悉合掌恭敬，<br>
一切归依佛，牟尼之大师！<br>
得无上之名，必见真实义，<br>
成就大智慧，于欲不染著。<br>
慧者当观察，救护世间者，<br>
得贤圣道迹，是则大仙人。</div>

  佛说是经已，娑多耆利、醯魔波低及诸眷属五百鬼神，闻佛所说，皆大欢喜随喜，礼佛而去。

## (一三三○)

  如是我闻。一时佛住王舍城迦兰陀竹园。

  尔时尊者舍利弗、尊者大目揵连，住耆阇崛山中。

  时尊者舍利弗新剃须发。

  时有伽吒，及优波伽吒鬼。优波伽吒鬼见尊者舍利弗新剃须发，语伽吒鬼言："我今当往，打彼沙门头！"

  伽吒鬼言："汝优波伽吒，莫作是语！此沙门大德大力，汝莫长夜得大不饶益苦。"如是再三说。

  时优波伽吒鬼再三不随伽吒鬼语，即以手打尊者舍利弗头，打已寻自唤言："烧我，伽吒！煮我，伽吒！"再三唤已，陷入地中，堕阿毗地狱。

  尊者大目揵连闻尊者舍利弗为鬼所打声已，即往诣尊者舍利弗所，问尊者舍利弗言："云何尊者，苦痛可忍不？"

  尊者舍利弗答言："尊者大目揵连，虽复苦痛，意能堪忍，不至大苦。"

  尊者大目揵连语尊者舍利弗言："奇哉！尊者舍利弗，真为大德大力。此鬼若以手打耆阇崛山者，能令碎如糠糟，况复打人而不苦痛！"

  尔时尊者舍利弗语尊者大目揵连："我实不大苦痛。"

  时尊者舍利弗、大目揵连共相慰劳。

时世尊以天耳闻其语声，闻已即说偈言：

<div class="poem">
其心如刚石，坚住不倾动，<br>
染著心已离，瞋者不反报，<br>
若如此修心，何有苦痛处！</div>

  佛说此经已，诸比丘闻佛所说，欢喜奉行。

## (一三三一)

  如是我闻。一时佛住舍卫国祇树给孤独园。

  时有众多比丘于拘萨罗国人间游行，住一林中夏安居。

  彼林中有天神住，知十五日诸比丘受岁，极生忧戚。

  有余天神语彼天神言："汝何卒生愁忧苦恼？汝当欢喜，诸比丘持戒清净，今日受岁。"

  林中天神答言："我知比丘今日受岁，不同无羞外道受岁。然精进比丘受岁，持衣钵明日至余处去，此林当空！"

比丘去后，林中天神而说偈言：

<div class="poem">
今我心不乐，但见空林树。<br>
清净心说法，多闻诸比丘，<br>
瞿昙之弟子，今悉何处去？</div>

时有异天子而说偈言：

<div class="poem">
有至摩伽陀，有至拘萨罗，<br>
亦至金刚地，处处修远离，<br>
犹如野禽兽，随所乐而游。</div>

## (一三三二)

  如是我闻。一时佛住舍卫国祇树给孤独园。

  尔时有异比丘在拘萨罗国人间，止住一林中，入昼正受，身体疲极，夜则睡眠。

  时彼林中止住天神作是念："此非比丘法，于空林中入昼正受，夜著睡眠。我今当往觉悟之。"

尔时天神往至比丘前，而说偈言：

<div class="poem">
比丘汝起起，何以著睡眠！<br>
睡眠有何利，病时何不眠？<br>
利刺刺身时，云何得睡眠？<br>
汝本舍非家，出家之所欲，<br>
当如本所欲，日夜求增进，<br>
莫得堕睡眠，令心不自在。<br>
无常不恒欲，迷醉于愚夫，<br>
余人悉被缚，汝今已解脱，<br>
正信而出家，何以著睡眠？<br>
已调伏贪欲，其心得解脱，<br>
具足胜妙智，出家何故眠？<br>
勤精进正受，常修坚固力，<br>
专求般涅槃，云何而睡眠？<br>
起明断无明，灭尽诸有漏，<br>
调彼后边身，云何著睡眠？</div>

  时彼天神说是偈时，彼比丘闻其所说，专精思惟，得阿罗汉。

## (一三三三)

  如是我闻。一时佛住舍卫国祇树给孤独园。

  时有异比丘在拘萨罗，住林中，入昼正受，心起不善觉，依于恶贪。

  时彼林中住止天神作是念："此非比丘法，止住林中，入昼正受，心生不善觉，依于恶贪。我今当往开悟之。"

时彼天神即说偈言：

<div class="poem">
其心欲远离，止于空闲林，<br>
放心随外缘，乱想而流驰。<br>
调伏乐世心，常乐心解脱，<br>
当舍不乐心，执受安乐住。<br>
思非于正念，莫著我我所，<br>
如以尘头染，是著极难遣，<br>
莫令染乐著，欲心所浊乱。<br>
如释君驰象，奋迅去尘秽，<br>
比丘于自身，正念除尘垢。<br>
尘者谓贪欲，非世间尘土，<br>
黠慧明智者，当悟彼诸尘，<br>
于如来法律，持心莫放逸。<br>
尘垢谓瞋恚，非世间尘土，<br>
黠慧明智者，当悟彼诸尘，<br>
于如来法律，持心莫放逸。<br>
尘垢谓愚痴，非世间尘土，<br>
明智黠慧者，当舍彼诸尘，<br>
于如来法律，持心莫放逸。</div>

  时彼天神说是偈已，彼比丘闻其所说，专精思惟，断诸烦恼，得阿罗汉。

## (一三三四)

  如是我闻。一时佛住舍卫国祇树给孤独园。

  时有异比丘在拘萨罗人间，住一林中，入昼正受，起不正思惟。

  时彼林中止住天神作是念："此非比丘法，止住林中，入昼正受，而起不正思惟。我今当往方便善觉悟之。"

时彼天神而说偈言：

<div class="poem">
何不正思惟，觉观所寝食？<br>
当舍不正念，专修于正受。<br>
尊崇佛法僧，及自持净戒，<br>
常生随喜心，喜乐转胜进，<br>
以心欢喜故，速究竟苦边。</div>

  时彼天神说偈劝发已，彼比丘专精思惟，尽诸烦恼，得阿罗汉。

## (一三三五)

  如是我闻。一时佛住舍卫国祇树给孤独园。

  时有异比丘，于拘萨罗人间，住一林中，入昼正受。

时彼比丘日中时，不乐心生，而说偈言：

<div class="poem">
于此日中时，众鸟悉静默，<br>
空野忽有声，令我心恐怖。</div>

时彼林中住止天神而说偈言：

<div class="poem">
于今日中时，众鸟悉寂静，<br>
空野忽有声，应汝不乐心。<br>
汝当舍不乐，专乐修正受！</div>

  时彼天子说偈觉悟彼比丘已，时彼比丘专精思惟，舍除烦恼，得阿罗汉。

## (一三三六)

  如是我闻。一时佛住舍卫国祇树给孤独园。

  尔时尊者阿那律陀，在拘萨罗人间，住一林中。

时有天神名阇邻尼，是尊者阿那律陀本善知识，往诣尊者阿那律陀所。到阿那律所，而说偈言：

<div class="poem">
汝今可发愿，愿还生本处，<br>
三十三天上，五欲乐悉备，<br>
百种诸音乐，常以自欢娱。<br>
每至睡眠时，音乐以觉悟，<br>
诸天玉女众，昼夜侍左右。</div>

尊者阿那律说偈答言：

<div class="poem">
诸天玉女众，此皆大苦聚，<br>
以彼颠倒想，系著有身见，<br>
诸求生彼者，斯亦是大苦。<br>
阇邻尼当知，我不愿生彼，<br>
生死已永尽，不受后有故。</div>

  尊者阿那律说是语时，阇邻尼天子闻尊者阿那律所说，欢喜随喜，即没不现。


## (一三三七)

  如是我闻。一时佛住舍卫国祇树给孤独园。

  时有比丘在拘萨罗人间，林中止住，勤诵经，勤讲说，精勤思惟。得阿罗汉果证已，不复精勤诵说。

时有天神止彼林中者，而说偈言：

<div class="poem">
比丘汝先时，昼夜勤诵习，<br>
常为诸比丘，共论决定义。<br>
汝今于法句，寂然无所说，<br>
不与诸比丘，共论决定义。</div>

时彼比丘说偈答言：

<div class="poem">
本未应离欲，心常乐法句，<br>
既离欲相应，诵说事已毕。<br>
先知道已备，用闻见道为？<br>
世间诸闻见，无如悉放舍。</div>

  时彼天神闻比丘所说，欢喜随喜，即没不现。

## (一三三八)

  如是我闻。一时佛住舍卫国祇树给孤独园。

  时有异比丘在拘萨罗人间，止一林中。

  时彼比丘有眼患，受师教，应嗅钵昙摩花。时彼比丘受师教已，往至钵昙摩池侧，于池岸边迎风而坐，随风嗅香。

  时有天神主此池者，语比丘言："何以盗花？汝今便是盗香贼也。"

尔时比丘说偈答言：

<div class="poem">
不坏亦不夺，远住随嗅香，<br>
汝今何故言，我是盗香贼？</div>

尔时天神复说偈言：

<div class="poem">
不求而不舍，世间名为贼。<br>
汝今人不与，而自一向取，<br>
是则名世间，真实盗香贼。</div>

  时有一士夫取彼藕根，重负而去。

尔时比丘为彼天神而说偈言：

<div class="poem">
如今彼士夫，断截分陀利，<br>
拔根重负去，便是奸狡人。<br>
汝何故不遮，而言我盗香？</div>

时彼天神说偈答言：

<div class="poem">
狂乱奸狡人，犹如乳母衣，<br>
何足加其言，且堪与汝语。<br>
袈裟污不现，黑衣墨不污，<br>
奸狡凶恶人，世间不与语。<br>
蝇脚污素帛，明者小过现，<br>
如墨点珂贝，虽小悉皆现。<br>
常从彼求净，无结离烦恼，<br>
如毛发之恶，人见如泰山。</div>

时彼比丘复说偈言：

<div class="poem">
善哉善哉说，以义安慰我，<br>
汝可常为我，数数说斯偈。</div>

时彼天神复说偈言：

<div class="poem">
我非汝买奴，亦非人与汝，<br>
何为常随汝，数数相告语？<br>
汝今自当知，彼彼饶益事。</div>

  时彼天子说是偈已，彼比丘闻其所说，欢喜随喜，从座起去。独一静处，专精思惟，断诸烦恼，得阿罗汉。

## (一三三九)

  如是我闻。一时佛住王舍城迦兰陀竹园。

  尔时尊者十力迦叶，住王舍城仙人窟中。时有猎师名曰尺只，去十力迦叶不远，张网捕鹿。

  尔时十力迦叶为彼猎师哀愍说法，时彼猎师不解所说。时十力迦叶即以神力，指端火燃，彼犹不悟。

尔时仙人窟中住止天神而说偈言：

<div class="poem">
深山中猎师，少智盲无目，<br>
何为非时说，薄德无辩慧。<br>
所闻亦不解，明中亦无见，<br>
于诸善胜法，愚痴莫能了。<br>
正使烧十指，彼终不见谛。</div>

  时彼天神说是偈已，尊者十力迦叶即默然住。

## (一三四○)

  如是我闻。一时佛住王舍城迦兰陀竹园。

  时有尊者金刚子，住巴连弗邑，一处林中。

  时巴连弗邑人民，夏四月过，作憍牟尼大会。

时尊者金刚子闻世间大会，生不乐心，而说偈言：

<div class="poem">
独一处空林，犹如弃枯木，<br>
夏时四月满，世间乐庄严，<br>
普观诸世间，甚苦无过我。</div>

尔时林中住止天神即说偈言：

<div class="poem">
独一处空林，犹如弃枯木，<br>
为三十三天，心常所愿乐，<br>
犹如地狱中，仰思生人道。</div>

  时金刚子为彼天神所劝发已，专精思惟，断诸烦恼，得阿罗汉。

## (一三四一)

  如是我闻。一时佛住舍卫国祇树给孤独园。

  时有异比丘在拘萨罗人间，住一林中，唯好乐持戒，不能增长上进功德。

  时彼林中止住天神作是念："此非比丘法，住于林中，唯乐持戒，不能增修上进功德。今我当作方便而发悟之。"

即说偈言：

<div class="poem">
非一向持戒，及修习多闻，<br>
独静禅三昧，闲居修远离。<br>
比丘偏猗息，终不得漏尽，<br>
平等正觉乐，远非凡夫辈。</div>

  时彼比丘为天神劝进已，专精思惟，断诸烦恼，得阿罗汉。

## (一三四二)

  如是我闻。一时佛住舍卫国祇树给孤独园。

  有尊者那迦达多，在拘萨罗人间，住一林中，有在家、出家，常相亲近。

  时彼林中止住天神作是念："此非比丘法，住于林中，与诸在家、出家周旋亲数。我今当往方便发悟。"

而说偈言：

<div class="poem">
比丘旦早出，迫暮而还林，<br>
道俗相xi近，苦乐必同安，<br>
恐起家放逸，而随魔自在。</div>

  时那迦达多比丘，为彼天神如是如是开觉已，如是如是专精思惟，断诸烦恼，得阿罗汉。

## (一三四三)

  如是我闻。一时佛住舍卫国祇树给孤独园。

  时有众多比丘，在拘萨罗人间，住一林中，言语嬉戏，终日散乱，心不得定，纵诸根门，驰骋六境。

时彼林中止住天神，见是比丘不摄威仪，心不欣悦，而说偈言：

<div class="poem">
此先有瞿昙，正命弟子众，<br>
无常心乞食，无常受床卧，<br>
观世无常故，得究竟苦边。<br>
今有难养众，沙门所居止，<br>
处处求饮食，遍游于他家，<br>
望财而出家，无真沙门欲，<br>
垂着僧伽梨，如老牛曳尾。</div>

  尔时比丘语天神言："汝欲厌我耶？"

时彼天神复说偈言：

<div class="poem">
不指其名姓，不非称其人，<br>
而总向彼众，说其不善者。<br>
疏漏相现者，方便说其过，<br>
勤修精进者，归依恭敬礼。</div>

  彼诸比丘为天神劝发已，专精思惟，断诸烦恼，得阿罗汉。

## (一三四四)

  如是我闻。一时佛住舍卫国祇树给孤独园。

  时有异比丘在拘萨罗人间，住一林中。时彼比丘与长者妇女嬉戏，起恶名声。

  时彼比丘作是念："我今不类，共他妇女起恶名声。我今欲于此林中自杀。"

  时彼林中止住天神作是思念："不善不类！此比丘不坏无过，而于林中欲自杀身。我今当往方便开悟。"

  时彼天神化作长者女身，语比丘言："于诸巷路四衢道中，世间诸人为我及汝起恶名声，言我与汝共相xi近，作不正事。已有恶名，今可还俗，共相娱乐。"

  比丘答言："以彼里巷四衢道中，为我与汝起恶名声，共相xi近，为不正事。我今且自杀身。"

时彼天神还复天身，而说偈言：

<div class="poem">
虽闻多恶名，苦行者忍之，<br>
不应苦自害，亦不应起恼。<br>
闻声恐怖者，是则林中兽，<br>
是轻躁众生，不成出家法。<br>
仁者当堪耐，不中住恶声，<br>
执心坚住者，是则出家法。<br>
不由他人语，令汝成劫贼，<br>
亦不由他语，令汝得罗汉。<br>
如汝自知已，诸天亦复知。</div>

  尔时比丘为彼天神所开悟已，专精思惟，断除烦恼，得阿罗汉。

## (一三四五)

  如是我闻。一时佛住舍卫国祇树给孤独园。

  时有尊者见多比丘，在拘萨罗人间，住一林中，着粪扫衣。

  时梵天王与七百梵天，乘其宫殿，来诣尊者见多比丘所，恭敬礼事。

时有天神住彼林中者，而说偈言：

<div class="poem">
观彼寂诸根，能感善供养，<br>
具足三明达，得不倾动法，<br>
度一切方便，少事粪扫衣。<br>
七百梵天子，乘宫来奉诣，<br>
见生死有边，今礼度有岸。</div>

  时彼天神说偈赞叹见多比丘已，即没不现。

## (一三四六)

  如是我闻。一时佛住舍卫国祇树给孤独园。

  时有异比丘在拘萨罗人间，住一林中。时彼比丘身体疲极，夜著睡眠。

时有天神住彼林中者，而觉悟之，即说偈言：

<div class="poem">
可起起比丘，何故著睡眠！<br>
睡眠有何义，修禅莫睡眠。</div>

时彼比丘说偈答言：

<div class="poem">
不肯当云何，懈怠少方便，<br>
缘尽四体羸，夜则著睡眠。</div>

时彼天神复说偈言：

<div class="poem">
且汝当执守，勿声而大呼，<br>
汝已得修闲，莫令其退没。</div>

时彼比丘说偈答言：

<div class="poem">
我当用汝语，精勤修方便，<br>
不为彼睡眠，数数覆其心。</div>

  时彼天神如是如是觉悟彼比丘，时彼比丘专精方便，断诸烦恼，得阿罗汉。

时彼天神复说偈言：

<div class="poem">
汝岂能自起，专精勤方便，<br>
不为众魔军，厌汝令睡眠？</div>

时彼比丘说偈答言：

<div class="poem">
从今当七夜，常坐正思惟，<br>
其身生喜乐，无一处不满。<br>
初夜观宿命，中夜天眼净，<br>
后夜除无明，见众生苦乐。<br>
上中下形类，善色及恶色，<br>
知何业因缘，而受斯果报。<br>
若士夫所作，所作还自见，<br>
善者见其善，恶者自见恶。</div>

时彼天神复说偈言：

<div class="poem">
我知先一切，比丘十四人，<br>
皆是须陀洹，悉得禅正受，<br>
来到此林中，当得阿罗汉。<br>
见汝一懈怠，仰卧著睡眠，<br>
莫令住凡夫，故方便觉悟。</div>

尔时比丘复说偈言：

<div class="poem">
善哉汝天神，以义安慰我，<br>
至诚见开觉，令我尽诸漏。</div>

时彼天神复说偈言：

<div class="poem">
比丘应如是，信非家出家，<br>
抱愚而出家，逮得见清净。<br>
我今摄受法，当尽寿命思，<br>
若汝疾病时，我当与良药。</div>

  时彼天神说是偈已，即没不现。

## (一三四七)

  如是我闻。一时佛住舍卫国祇树给孤独园。

  时尊者舍利弗，在拘萨罗人间，依一聚落，止住田侧。时尊者舍利弗，于晨朝时着衣持钵，入村乞食。

时有一尼揵子，饮酒狂醉，持一瓶酒从聚落出，见尊者舍利弗，而说偈言：

<div class="poem">
米膏熏我身，持米膏一瓶，<br>
山地草树木，视之一金色。</div>

  尔时尊者舍利弗作是念："作此恶声，是恶邪物而说是偈，我岂不能以偈答之！"

时尊者舍利弗即说偈言：

<div class="poem">
无想味所熏，持空三昧瓶，<br>
山地草树木，视之如涕唾。</div>

## (一三四八)

  如是我闻。一时佛住舍卫国祇树给孤独园。

  时有异比丘在拘萨罗人间，住一林中，得他心智，烦恼有余。

  去林下不远有井，有饮野干，罐拘钩颈。时彼野干，作诸方便求脱，而自念言："天遂欲明，田夫或出，当恐怖我。汝汲水罐，怖我已久，可令我脱！"

时彼比丘知彼野干心之所念，而说偈言：

<div class="poem">
如来慧日出，离林说空法，<br>
心久恐怖我，今可放令去。</div>

  时彼比丘自教授已，一切结尽，得阿罗汉。


## (一三四九)

  如是我闻。一时佛在拘萨罗国人间游行，住一林中。

  时有天神依彼林者，见佛行迹，低头谛观，修于佛念。

  时有优楼鸟，住于道中，行欲蹈佛足迹。

尔时天神即说偈言：

<div class="poem">
汝今优楼鸟，团目栖树间，<br>
莫乱如来迹，坏我念佛境。</div>

  时彼天神说此偈已，默然念佛。

## (一三五○)

  如是我闻。一时佛在拘萨罗人间，住一林中，依波吒利树下住止。

时有天神依彼林中住，即说偈言：

<div class="poem">
今日风卒起，吹波吒利树，<br>
落波吒利花，供养于如来。</div>

  时彼天神说偈已，默然而住。

## (一三五一)

  如是我闻。一时佛住王舍城迦兰陀竹园。

  时有众多比丘住支提山侧，皆是阿练若比丘，着粪扫衣，常行乞食。

时山神依彼山住者，而说偈言：

<div class="poem">
孔雀文绣身，处鞞提醯山，<br>
随时出妙声，觉乞食比丘。<br>
孔雀文绣身，处鞞提醯山，<br>
随时出妙声，觉粪扫衣者。<br>
孔雀文绣身，处鞞提醯山，<br>
随时出妙声，觉依树坐者。</div>

  时彼天神说此偈已，即默然住。

## (一三五二)

  如是我闻。一时佛住王舍城迦兰陀竹园。

  时有众多比丘住支提山，一切皆修阿兰若行，着粪扫衣，常行乞食。

  尔时那娑佉多河岸崩，杀三营事比丘。

时支提山住天神而说偈言：

<div class="poem">
乞食阿兰若，慎莫营造立，<br>
不见佉多河，傍岸卒崩倒，<br>
压杀彼造立，营事三比丘。<br>
粪扫衣比丘，慎莫营造立，<br>
不见佉多河，傍岸卒崩倒，<br>
压杀彼造立，营事三比丘。<br>
依树下比丘，慎莫营造立，<br>
不见佉多河，傍岸卒崩倒，<br>
压杀彼造立，营事三比丘。</div>

  时彼天神说此偈已，即默然住。

## (一三五三)

  如是我闻。一时佛住迦兰陀竹园。

  时有异比丘，住频陀山。

尔时山林大火卒起，举山洞燃。时有俗人而说偈言：

<div class="poem">
今此频陀山，大火洞炽燃，<br>
焚烧彼竹林，亦烧竹花实。</div>

  时彼比丘作是念："今彼俗人能说此偈，我今何不说偈答之？"

即说偈言：

<div class="poem">
一切有炽燃，无慧能救灭，<br>
焚烧诸受欲，亦烧不作苦。</div>

  时彼比丘说此偈已，默然而住。

## (一三五四)

  如是我闻。一时佛住迦兰陀竹园。

  时有异比丘在恒河侧，住一林中。

时有一族姓女，常为舅姑所责，至恒水岸边，而说偈言：

<div class="poem">
恒水我今欲，随流徐入海，<br>
不复令舅姑，数数见嫌责。</div>

  时彼比丘见族姓女，闻其说偈，作是念："彼族姓女尚能说偈，我今何为不说偈答耶？"

即说偈言：

<div class="poem">
净信我今欲，随彼八圣水，<br>
徐流入涅槃，不见魔自在。</div>

  时彼比丘说此偈已，默然而住。

## (一三五五)

  如是我闻。一时佛住舍卫国祇树给孤独园。

  时有异比丘在拘萨罗人间，住一林中。

去林不远，有种瓜田。时有盗者夜偷其瓜，见月欲出，而说偈言：

<div class="poem">
明月汝莫出，待我断其瓜，<br>
我持瓜去已，任汝现不现。</div>

  时彼比丘作是念："彼盗瓜者尚能说偈，我岂不能说偈答耶？"

即说偈言：

<div class="poem">
恶魔汝莫出，待我断烦恼，<br>
断彼烦恼已，任汝出不出。</div>

  时彼比丘说此偈已，默然而住。

## (一三五六)

  如是我闻。一时佛住舍卫国祇树给孤独园。

  时有异比丘在拘萨罗人间，住一林中。

时有沙弥而说偈言：

<div class="poem">
云何名为常？乞食则为常。<br>
云何为无常？僧食为无常。<br>
云何名为直？唯因陀罗幢。<br>
云何名为曲？曲者唯见钩。</div>

  时彼比丘作是念："此沙弥能说斯偈，我今何不说偈而答？" 

即说偈言：

<div class="poem">
云何名为常？常者唯涅槃。<br>
云何为无常？谓诸有为法。<br>
云何名为直？谓圣八正道。<br>
云何名为曲？曲者唯恶径。</div>

  时彼比丘说此偈已，默然而住。

## (一三五七)

  如是我闻。一时佛住舍卫国祇树给孤独园。

  时有舍利弗弟子，服药已，寻即食粥。

  时尊者舍利弗到瓦师舍，从乞瓦瓯。

时彼瓦师即说偈言：

<div class="poem">
云何得名胜，而不施一钱？<br>
云何胜实德，于财无所减？</div>

尔时舍利弗说偈答言：

<div class="poem">
若不食肉者，而施彼以肉；<br>
诸修梵行者，施之以女色；<br>
不坐高床者，施以高广床；<br>
于彼临行者，施以息止处。<br>
如是等施与，于财不损减，<br>
是则有名誉，而不舍一钱。<br>
实德名称流，于财无所减。</div>

时彼瓦师复说偈言：

<div class="poem">
汝今舍利弗，所说实为善，<br>
今施汝百瓯，非余亦不得。</div>

尊者舍利弗说偈答言：

<div class="poem">
彼三十三天，炎摩兜率陀，<br>
化乐诸天人，及他化自在，<br>
瓦钵信以得，而汝不生信。</div>

  尊者舍利弗说此偈已，于瓦师舍默然出去。

## (一三五八)

  如是我闻。一时佛住舍卫国祇树给孤独园。

  时有异比丘在拘萨罗人间，住一林中。

时有贫士夫在于林侧，作如是希望思惟，而说偈言：

<div class="poem">
若得猪一头，美酒满一瓶，<br>
盛持瓯一枚，人数数持与，<br>
若得如是者，当复何所忧！</div>

  时彼比丘作是念："此贫士夫尚能说偈，我今何以不说？"

即说偈言：

<div class="poem">
若得佛法僧，比丘善说法，<br>
我不病常闻，不畏众魔怨。</div>

  时彼比丘说此偈已，默然而住。

## (一三五九)

  如是我闻。一时佛住舍卫国祇树给孤独园。

  时有异比丘在拘萨罗人间，住一林中。时彼比丘作如是思惟："若得好劫贝，长七肘，广二肘，作衣已，乐修善法。"

  时有天神依彼林者，作是念："此非比丘法，住于林中，作是思惟希望好衣。"

时天神化作全身骨锁，于彼比丘前舞，而说偈言：

<div class="poem">
比丘思劫贝，七肘广六尺，<br>
昼则如是想，知夜何所思？</div>

时彼比丘即生恐怖，其身战悚，而说偈言：

<div class="poem">
止止不须氎，今着粪扫衣，<br>
昼见骨锁舞，知夜复何见！</div>

  时彼比丘心惊怖已，即正思惟，专精修习，断诸烦恼，得阿罗汉。

## (一三六○)

  如是我闻。一时佛住舍卫国祇树给孤独园。

  时有异比丘在拘萨罗人间，住一林中，得阿罗汉，诸漏已尽，所作已作，已舍重担，断诸有结，正智心善解脱。

  时有一女人，于夜暗中，天时微雨，电光睒照，于林中过，欲诣他男子。倒深泥中，环钏断坏，花璎散落。

时彼女人而说偈言：

<div class="poem">
头发悉散解，花璎落深泥，<br>
镮钏悉破坏，丈夫何所着？</div>

  时彼比丘作是念："女人尚能说偈，我岂不能说偈答之？

"烦恼悉断坏，度生死淤泥，

着缠悉散落，十方尊见我。"

  时彼比丘说偈已，即默然而住。

## (一三六一)

  如是我闻。一时佛住舍卫国祇树给孤独园。

  时有异比丘在拘萨罗人间，住于河侧一林树间。

时有丈夫与妇相随，度河住于岸边，弹琴嬉戏，而说偈言：

<div class="poem">
爱念而放逸，逍遥青树间，<br>
流水流且清，琴声极和美，<br>
春气调适游，快乐何过是！</div>

  时彼比丘作是念："彼士夫尚能说偈，我岂不能说偈答之？

"受持清净戒，爱念等正觉，

沐浴三解脱，善以极清凉，

入道具庄严，快乐岂过是！"

  时彼比丘说此偈已，即默然而住。

## (一三六二)

  如是我闻。一时佛住舍卫国祇树给孤独园。

  时有异比丘在拘萨罗人间，住一林中。

时有天神见诸鸽鸟，而说偈言：

<div class="poem">
鸽鸟当积聚，胡麻米粟等，<br>
于山顶树上，高显作巢窟，<br>
若当天雨时，安极饮食宿。</div>

  时彼比丘作是念："彼亦觉悟我。" 

即说偈言：

<div class="poem">
凡夫积善法，恭敬于三宝，<br>
身坏命终时，资神心安乐。</div>

  时彼比丘说此偈已，以即觉悟，专精思惟，除诸烦恼，得阿罗汉。

