# 杂阿含经.卷二十三

## (六○四)

  如是我闻。一时佛住王舍城迦兰陀竹园。

尔时世尊晨朝着衣持钵，共诸比丘僧入城乞食。如偈所说：

<div class="poem">
身色如金山，端严甚微妙，<br>
行步如鹅王，面如净满月，<br>
世尊与众俱。<br></div>

时世尊以足践城门限地，作六种震动。如偈所说：

<div class="poem">
大海及大地，城郭并诸山，<br>
牟尼足所践，动摇如浪舟。<br></div>

佛变现如是神力，时诸民人高声唱言：奇特未尝有法，变现神力！如佛世尊，入城示现如是种种未曾有法。如偈所说：

<div class="poem">
地下即成平，高地反为下，<br>
由佛威神故，荆棘诸瓦砾，<br>
皆悉不复见。聋盲及喑哑，<br>
即得见闻语。城郭诸乐器，<br>
不击妙音出。<br></div>

时彼世尊光相普照，如千日之焰。如偈所说：

<div class="poem">
世尊身光明，普照城邑中，<br>
民人蒙佛光，凉若栴檀涂。<br></div>

时世尊顺邑而行。时彼有两童子，一者上姓，二者次姓，共在沙中嬉戏，一名阇耶，二名毗阇耶。遥见世尊来，三十二大人相庄严其体。时阇耶童子心念言，我当以麦麨，仍手捧细沙，着世尊钵中。时毗阇耶合掌随喜。如偈所说：

<div class="poem">
见大悲世尊，通身一寻光，<br>
勇颜睹世尊，心生大敬信，<br>
捧沙即奉施，得离生老际。<br></div>

时彼童子而发愿言：以惠施善根功德，令得一天下一伞盖王，即于此生，得供养诸佛。如偈所说：

<div class="poem">
牟尼知彼心，及彼意所愿，<br>
受果增善根，及福田力故，<br>
即以大悲心，受其奉施沙。<br></div>

  时阇耶以此善根，当得为王，王阎浮提，乃至得成无上正觉，故世尊发微笑。

尔时阿难见世尊发微笑，即便合掌向佛，而白佛言：世尊，诸佛世尊、阿罗诃、三藐三佛陀，非无因缘而能发微笑。今佛世尊以何因缘而发微笑？如偈所说：

<div class="poem">
世尊离调笑，无上世中尊，<br>
齿白如珂玉，最胜今发笑。<br>
勇猛勤精进，无师而自觉，<br>
妙言令乐闻，无上柔软音，<br>
而记彼童子，梵音远清彻，<br>
无上两足尊，记彼施妙果。<br></div>

尔时世尊告阿难曰：如是如是，如汝所说，诸佛无有因缘，亦不发笑。我今笑者，其有因缘。阿难当知，于我灭度百年之后，此童子于巴连弗邑，统领一方，为转轮王，姓孔雀，名阿育，正法治化。又复广布我舍利，当造八万四千法王之塔，安乐无量众生。如偈所说：

<div class="poem">
于我灭度后，是人当作王，<br>
孔雀姓名育，譬如顶生王，<br>
于此阎浮提，独王世所尊。</div>

"阿难，取此钵中所施之沙，舍着如来经行处，当行彼处。"

  阿难受教，即取钵沙，舍经行处。

阿难当知，于巴连弗邑，有王名曰月护。彼王当生子，名曰频头娑罗，当治彼国。彼复有子，名曰修师摩。

时彼瞻婆国有一婆罗门女，极为端正，令人乐见，为国所珍。诸相师辈，见彼女相，即记彼女当为王妃，又生二子，一当领一天下，一当出家学道，当成圣迹。

时彼婆罗门闻彼相师所说，欢喜无量，即持其女，诣巴连弗邑，种种庄严，庄严其体，欲嫁与修师摩王子。相师云：'应嫁与频头娑罗王，彼女当生福德子，子当绍王基。'婆罗门即以其女嫁与此王。王见其女，端正有德，即为夫人。

前夫人及诸婇女，见是夫人来，作是念言：'此女极为端正，国中所珍。王若与彼相娱乐者，弃舍我等，乃至目所不视。'诸女辈即使学习剃毛师业。彼悉学已，为王料理鬓发。料理之时，王大欢喜，即问彼女：'汝何所求欲？'女启王言：'唯愿王心爱念我耳。'如是三启。时王言：'我是刹利灌顶王，汝是剃毛师，云何得爱念汝？'彼女白王言：'我非是下姓生，乃是高族婆罗门之女。相师语我父云，此女应嫁与国王，是故来至此耳。'王言：'若然者，谁令汝习下劣之业？'女启王言：'是旧夫人及婇女令我学此。'王即敕言：'自今勿复习下业。'王即立为第一夫人。

王恒与彼自相娱乐，仍便怀体，月满生子，生时安隐，母无忧恼。过七日后，立字无忧。又复生子，名曰离忧。无忧者，身体粗涩，父王不大附捉，情所不念。

父王欲试二子，呼宾伽罗阿时婆罗门言：'和尚观我诸子，于我灭后，谁当作王？'婆罗门言：'将此诸子出城，金殿园馆中，于彼当观其相。'乃至出往彼园。

时阿育王母语阿育言：'承王出金殿园馆中，观诸王子，于我灭后，谁当作王。汝今云何不去？'阿育启言：'王既不念我，亦复不乐见我。'母复言：'但往彼所。'阿育复启：'母复敕令往，今便往去，愿母当送饮食。'母言：'如是，当出城去。'时出门逢一大臣，名曰阿\[少/兔\]罗陀，此臣问阿育言：'王子今至何所？'阿育答言：'闻大王出在金殿园馆，观诸王子，于我灭后，谁当作王。今往诣彼。'王先敕大臣：'若阿育来者，当使其乘老钝象来，又复老人为眷属。'时阿育乘是老象，乃至园馆中，于诸王子中地坐。时诸王子各下饮食。阿育母以瓦器盛酪饭，送与阿育。如是诸王子各食饮食。

时父王问师言：'此中谁有王相，当绍我位？'时彼相师视诸王子，见阿育具有王相，当得绍位。又作是念：'此阿育，王所不应。我若语言当作王者，王必愁忧不乐。'即语言：'我今总记。'王报言：'如师所教。'师言：'此中若有乘好乘者，是人当作王。'时诸王子闻彼所说，各念言：'我乘好乘。'时阿育言：'我乘老宿象，我得作王。'时王又复语师言：'愿更为观授记。'师复答言：'此中有第一座者，彼当作王。'诸王子各相谓言：'我坐第一座。'阿育言：'我今坐地，是我胜座，我当作王。'复语师：'更为重观。'师又报言：'此中上器、上食，此当得王。'乃至阿育念言：'我有胜乘、胜座、胜食。'时王观子相毕，便即还宫。时阿育母问阿育言：'谁当作王？婆罗门复记谁耶？'阿育启言：'上乘、上座、上器、上食，当作王子。自见当作王：老象为乘，以地为坐，素器盛食，粳米杂酪饭。'

时彼婆罗门知阿育当作王，数修敬其母。其母亦重饷婆罗门，即便问言：'大王崩后，谁当作王？'师答言：'此不可说也。'如是乃至三问。师言：'吾当语汝，慎勿使人知。汝生此子，名曰阿育，是其人也。'夫人白言：'我闻此语，欢喜踊跃。若王闻者，于师所不生敬信。师今可还本住处，若子作王者，师当一切得吉利，尽形供养。'

时频头娑罗王边国怛叉尸罗反。时王语阿育：'汝将四兵众，平伐彼国。'王子去时，都不与兵甲。时从者白王子言：'今往伐彼国，无有军仗，云何得平？'阿育言：'我若为王，善根果报者，兵甲自然来应。'发是语时，寻声地开，兵甲从地而出。即将四兵，往伐彼国。时彼诸国民人闻阿育来，即平治道路，庄严城郭，执持吉瓶之水，及种种供养，奉迎王子，而作是言：'我等不反大王及阿育王子，然诸臣辈不利我等，我等是故违背圣化。'即以种种供养王子，请入城邑。

平此国已，又使至伐佉沙国。时彼二大力士为王平治道路，推诸山石。又复诸天宣令此国：'阿育当王此天下，汝等勿兴逆意。'彼国王即便降伏。如是乃至平此天下，至于海际。

时修师摩王子出外游戏，又复遇逢一大臣，臣不修礼法，王子即使人打拍其身。大臣念言：'此王子未得王位，用性如是。若得王者，不可而当。又闻阿育得天下，得坏五百大臣。我等相与立阿育为王，领此天下。'

又著叉尸罗国反，诸臣共议，令修师摩王子去，王亦应可。即便往彼国，不能降伏。时父王复得重疾，王语诸臣：'吾今欲立修师摩为王，令阿育往至彼国。'时诸臣欲令阿育作王，以黄物涂阿育体及面、手、脚已，诸臣白王言：'阿育王子今得重疾。'诸臣即便庄严阿育，将至王所：'今且立此子为王，我等后徐徐当立修师摩为王。'时王闻此语，甚以不喜，忧愁不乐，默然不对。时阿育心念口言：'我应正得王位者，诸天自然来，以水灌我顶，素缯系首。'寻声诸天即以水灌阿育顶，素缯系首。时王见此相貌，极生愁恼，即便命终。

阿育王如礼法殡葬父王已，即立阿\[少/兔\]楼陀为大臣。时修师摩王子闻父崩背，今立阿育为王，心生不忍，即集诸兵，而来伐阿育。阿育王四门中，二门安二力士，第三门安大臣，自守东门。时阿\[少/兔\]楼陀大臣，机关木象，又作阿育王像，像即骑象，安置东门外。又作无烟火坑聚，以物覆之。修师摩既来到时，阿\[少/兔\]楼陀大臣语修师摩王子：'欲作王者，阿育在东门，可往伐之，能得此王者，自然得作王。'时彼王子即趣东门，即堕火坑，便即死亡。

尔时有一大力士，名曰跋陀罗由陀，闻修师摩终亡厌世，将无量眷属，于佛法中出家学道，加勤精进，逮得漏尽，成阿罗汉道。

阿育王正法治化，时诸臣辈以我等共立阿育为王故，轻慢于王，不行君臣之礼。王亦自知诸臣轻慢于我，时王语诸臣曰：'汝等可伐花果之树，植于刺棘。'诸臣答曰：'未尝见闻却除花果而植刺树，而见除伐刺树而植果实。'乃至王三敕令伐，彼亦不从。尔时国王忿诸大臣，即持利剑，杀五百大臣。

又时王将婇女眷属，出外园中游戏，见一无忧树，花极敷盛。王见已，此花树与我同名，心怀欢喜。王形体丑陋，皮肤粗涩，诸婇女辈，心不爱王，憎恶王故，以手毁折无忧花树。王从眠觉，见无忧树花狼藉在地，心生忿怒，系诸婇女，以火烧杀。王行暴恶，故曰暴恶阿育王。

时阿\[少/兔\]楼陀大臣白王言：'王不应为是法，云何以手自杀人、诸臣、婇女？王今当立屠杀之人，应有所杀，以付彼人。'王即宣教，立屠杀者。

彼有一山，名曰耆梨，中有一织师家。织师有一子，亦名耆梨，凶恶挝打系缚小男小女，及捕水陆之生，乃至拒逆父母，是故世人传云凶恶耆梨子。时王诸使语彼：'汝能为王斩诸凶人不？'彼答曰：'一切阎浮提有罪者，我能净除，况复此一方！'时诸使辈还启王言：'彼人已得凶恶者。'王言：'觅将来也。'诸使呼彼，彼答言：'小忍，先奉辞父母。'具说上事，父母言：'子不应行是事。'如是三敕。彼生不仁之心，即便杀父母已，然后乃至。诸使问曰：'何以经久不速来也？'时彼凶恶具说上事。诸使者以是事具启王。王即敕彼：'我所有罪人，事应至死，汝当知之。'彼启王言：'为我作舍。'王乃至为其作舍，屋室极为端严，唯开一门，门亦极精严。于其中间，作治罪之法，罗列状如地狱，彼狱极为胜好。时彼凶人启王言：'今从王乞愿，若人来入此中者，不复得出。'王答言：'如汝所启乞愿，当以与汝。'

时彼屠主往诣寺中，听诸比丘说地狱事。时有比丘讲地狱经，有众生生地狱者，地狱即执彼罪人，以热铁钳，钳开其口，以热铁丸着其口中。次融铜灌口，次复铁斧斩截其体，次复杻械枷锁检系其身，次复火车炉炭，次复铁镬，次复灰河，次复刀山剑树，具如《天五使经》所说。彼屠主具闻比丘说是诸事，关其住处，所作治罪之法，如彼所说，按此法而治罪人。

又一时，商主将其妇入于大海，入海时，妇便生子，名曰为海。如是在海十有余年，采诸重宝，还到本乡。道中值五百贼，杀于商主，夺彼宝物。尔时商主之子见父伤死，及失宝物，厌世间苦故，于如来法中出家学道，还其本土，游行诸国，次至巴连弗邑。过此夜已，晨朝着衣持钵，入城次第乞食，误入屠杀舍中。

时彼比丘遥见舍里，见火车、炉炭等，治诸众生，如地狱中。寻生恐怖，衣毛皆竖，便欲出门。时凶恶即往执彼比丘言：'入此中者，无有得出，汝今于此而死！'比丘闻其所说，心生悲毒，泣泪满目。凶主问曰：'汝云何如小儿啼？'

尔时比丘以偈答曰：

<div class="poem">
我不恐畏死，志愿求解脱，<br>
所求不成果，是故我啼泣。<br>
人身极难得，出家亦复然，<br>
遇释狮子王，自今不重睹。</div>

尔时凶主语比丘曰：汝今必死，何所忧恼！比丘复以哀言答云：乞我少时生命，可至一月。彼凶不听。如是日数渐减，止于七日，彼即听许。时此比丘知将死不久，勇猛精进，坐禅息心，终不能得道。至于七日，时王宫内人，有事至死，送付凶恶之人，令治其罪。凶主将是女人着臼中，以杵捣之，令成碎末。时比丘见是事，极厌恶此身：呜呼苦哉！我不久亦当如是。而说偈言：

<div class="poem">
呜呼大悲师，演说正妙法，<br>
此身如聚沫，于义无有实。<br>
向者美女色，今将何所在？<br>
生死极可舍，愚人而贪著。<br>
系心缘彼处，今当脱锁木，<br>
今度三有海，毕竟不复生。<br>
如是勤方便，专精修佛法，<br>
断除一切结，得成阿罗汉。</div>

时彼凶恶人语此比丘：期限已尽。比丘问曰：我不解尔之所说。彼凶答曰：先期七日，今既已满。比丘以偈答曰：

<div class="poem">
我心得解脱，无明大黑暗，<br>
断除诸有盖，以杀烦恼贼。<br>
慧日今已出，鉴察心意识，<br>
明了见生死。今者愍人时，<br>
随顺修圣法。我今此身骸，<br>
任尔之所为，无复有吝惜。</div>

尔时彼凶主执彼比丘，着铁镬油中，足与薪火，火终不燃。假使燃者，或复不热。凶主见火不燃，打拍使者，而自燃火，火即猛盛。久久开铁镬盖，见彼比丘铁镬中莲花上坐，生希有心，即启国王。王即便严驾，将无量众，来看比丘。时彼比丘调伏时至，即身升虚空，犹如雁王，示种种变化。如偈所说：

<div class="poem">
王见是比丘，身升在虚空，<br>
心怀大欢喜，合掌观彼圣：<br>
我今有所白，意中所不解，<br>
形体无异人，神通未曾有。<br>
为我分别说，修习何等法，<br>
令汝得清净？为我广敷演，<br>
令得胜妙法。我了法相已，<br>
为汝作弟子，毕竟无有悔。</div>

时彼比丘而作是念：我今调伏是王，多有所导，摄持佛法，当广分布如来舍利，安乐无量众生，于此阎浮提，尽令信三宝。以是因缘故，自显其德，而向王说偈言：

<div class="poem">
我是佛弟子，逮得诸漏尽，<br>
又复是佛子，不著一切有。<br>
我今已调伏，无上两足尊，<br>
息心得寂静，生死大恐怖。<br>
我今悉得脱，有离三有缚，<br>
如来圣法中，获得如是利。</div>

时阿育王闻彼比丘所说，于佛所生大敬信，又白比丘言：佛未灭度时，何所记说？比丘答言：佛记大王，于我灭后，过百岁之时，于巴连弗邑有三亿家，彼国有王名曰阿育，当王此阎浮提，为转轮王，正法治化；又复广布我舍利，于阎浮提立八万四千塔。佛如是记大王。然大王今造此大地狱，杀害无量民人，王今宜应慈念一切众生，施其无畏，令得安隐。佛之所记大王者，王当如法修行。而说偈言：

<div class="poem">
当行哀愍心，莫恼诸群生，<br>
当修习佛法，广布佛舍利。</div>

时彼阿育王于佛所极生敬信，合掌向比丘作礼：我得大罪，今向比丘忏悔。我之所作，甚为不可，愿为佛子，受我忏悔，舍心勿复责。我愚人今复归命！而说偈言：

<div class="poem">
我今归依佛，无上胜妙法，<br>
比丘诸众尊，我今尽命归。<br>
我今当勇猛，奉受世尊敕，<br>
于此阎浮提，普立诸佛塔。<br>
种种诸供养，悬缯及幡幢，<br>
庄严世尊塔，妙丽世希有。</div>

时彼比丘度阿育王已，乘空而化。时王从彼地狱出。凶主白王言：'王不复得去。'王曰：'汝今欲杀我耶？'彼曰：'如是。'王曰：'谁先入此中？'答曰：'我是。'王曰：'若然者，汝先应取死。'王即敕人，将此凶主，着作胶舍里，以火烧之。又敕坏此地狱，施众生无畏。

时王欲建舍利塔，将四兵众，至王舍城，取阿阇世王佛塔中舍利。还复修治此塔，与本无异。如是取七佛塔中舍利，至罗摩村中。时诸龙王将是王入龙宫中，王从龙索舍利供养，龙即与之，王从彼而出。如偈所说：

<div class="poem">
罗摩罗村中，所有诸佛塔，<br>
龙王所奉事，守护而供养。<br>
王从龙索分，诸龙开塔与，<br>
即持此舍利，渐进于余方。<br></div>

时王作八万四千金、银、琉璃、玻璃箧，盛佛舍利；又作八万四千宝瓶，以盛此箧；又作无量百千幡幢伞盖。使诸鬼神各持舍利、供养之具，敕诸鬼神言：'于阎浮提，至于海际，城邑聚落满一亿家者，为世尊立舍利塔。'时有国名著叉尸罗，三十六亿家，彼国人语鬼神言：'三十六箧舍利与我等，起立佛塔。'王作方便，国中人少者，令分与彼。令满家数，而立为塔。

时巴连弗邑有上座，名曰耶舍。王诣彼所，白上座曰：我欲一日之中，立八万四千佛塔，遍此阎浮提，意愿如是。如偈赞曰：

<div class="poem">
大王名阿育，于先八塔中，<br>
各取其舍利，于此阎浮提，<br>
建立诸佛塔，八万及四千，<br>
纵广殊妙胜，一日都使毕。<br></div>

时彼上座白王言：善哉大王！克后十五日月食时，令此阎浮提起诸佛塔。如是乃至一日之中，立八万四千塔，世间民人兴庆无量，共号名曰法阿育王。如偈赞曰：

<div class="poem">
王圣种孔雀，安乐世间人，<br>
于此阎浮提，建立胜妙塔。<br>
本名为恶王，今造胜妙业，<br>
共号名法王，相传至于后。<br></div>

王已建八万四千塔，欢喜踊跃，将诸群臣往诣鸡雀精舍，白耶舍上座曰：更有比丘，佛所授记，当作佛事不？我当往诣彼所，供养恭敬。上座答曰：佛临般涅槃时，降伏阿波罗龙王、陶师、旃陀罗、瞿波梨龙。诣摩偷罗国，告阿难曰：于我般涅槃后百年之中，当有长者名瞿多，其子名曰优波崛多，当出家学道，无相佛，教授于人，最为第一，当作佛事。佛告阿难曰：遥见彼山不？阿难白佛：见也，世尊。佛告阿难：此山名优留曼茶，是阿兰若处，名那茶婆低，随顺寂静。而偈赞曰：

<div class="poem">
优波崛比丘，教授最第一，<br>
名闻振四方，最胜之所记，<br>
于我灭度后，当得作佛事，<br>
度诸众生类，其数无有限。</div>

时王问上座曰：尊者优波崛今已出世不？上座答曰：已出世，出家学道，降伏烦恼，是阿罗汉。共诸无量比丘眷属一万八千，住在优留曼茶山中阿兰若处。哀愍众生，如佛说净妙法，度无量诸天及人，令入甘露城。王闻已，欢喜踊跃，即敕群臣，速办严驾，将无量眷属往诣彼所，修敬供养优波崛多。时臣白王言：彼圣既在王国，宜当遣信奉迎之，彼自当来。王答臣曰：不宜遣信至彼所，应当自往，彼不宜来也。而说偈曰：

<div class="poem">
汝得金刚舌，哪能不断坏？<br>
谏我莫往彼，亲近田舍人。</div>

王即遣信，往彼尊者所，言：某日当来尊所。时尊者思惟：若王来者，无量将从受诸大苦，逼杀害微虫、聚落人民。作是念已，答使者曰：我当自往诣王所。时王闻尊者自来，欢喜踊跃，从摩偷罗至巴连弗邑，于其中间，开安舟航，于航悬诸幢盖。时尊者优波崛愍念王故，将一万八千阿罗汉众，随于水道，径至王国。时国中人启王言：尊者优波崛将一万八千比丘众来至。王闻，大欢喜踊跃，即脱璎珞，价直千万，而授与之。王将诸大臣眷属，即出往尊者所，为下食，五体投地，向彼作礼，长跪合掌，而作是言：我今领此阎浮提，受于王位，不以为喜。今睹尊者，踊跃无量。如来弟子，乃能如是，如睹于佛。而说偈言：

<div class="poem">
寂灭已度世，汝今作佛事，<br>
世间愚痴灭，如日照佛世。<br>
为世作导师，说法中第一，<br>
众生可依怙，我今大欢喜。</div>

时王敕使者宣令国界：尊者优波崛比丘今来此国！如是唱言：

<div class="poem">
欲得富贵者，远离贫穷苦，<br>
常处天上乐，解脱涅槃者，<br>
当值优波崛，修敬今供养，<br>
未见诸佛者，今睹优波崛。</div>

时王严饰国界，平治道路，悬缯幡盖，烧香散花，及诸伎乐。举国人民皆出奉迎尊者优波崛，供养恭敬。尔时尊者优波崛白王言：大王，当以正法治化，哀愍众生。三宝难遇，于三宝中，常以供养恭敬，修念赞叹，广为人说。所以者何？如来、应供、等正觉，知人见人，常为记说：我之正法寄在国王及我比丘僧等。而说偈曰：

<div class="poem">
世雄人中尊，正胜妙大法，<br>
寄付于大王，及我比丘僧。</div>

时王白优波崛曰：我已建正法。而说偈曰：

<div class="poem">
我已造诸塔，庄严诸国界，<br>
种种兴供养，幡幢及诸宝，<br>
广布佛舍利，遍于阎浮提。<br>
我兴如是福，意愿悉已满，<br>
自身及妻儿，珍宝及此地，<br>
今已悉舍施，供养贤圣塔。</div>

时尊者优波崛赞王言：善哉善哉！大王应行如是法。而说偈言：

<div class="poem">
舍身及财命，世世无所忧，<br>
受福无有穷，必得无上觉。</div>

时王请尊者优波崛入城，设种种座，请尊者就坐，众僧令往鸡雀精舍。白尊者曰：'尊者颜貌端正，身体柔软。而我形体丑陋，肌肤粗涩。'

尊者说偈曰：

<div class="poem">
我行布施时，净心好财物，<br>
不如王行施，以沙施于佛。</div>

时王以偈报曰：

<div class="poem">
我于童子时，布施于沙土，<br>
今获果如是，何况余妙施？</div>

尊者复以偈赞曰：

<div class="poem">
快哉善大王，布施诸沙土，<br>
无上福田中，植果无穷尽。</div>

时阿育王告诸大臣：我以沙布施于佛，获其果报如是，云何而不修敬于世尊？王复白优波崛言：尊者，示我佛所说法、游行处所，当往供养礼拜，为诸后世众生摄受善根。而说偈言：

<div class="poem">
示我佛说法，诸国及住处，<br>
供养当修敬，为后众生故。</div>

尊者言：'善哉善哉！大王能发妙愿，我当示王处所，为后众生。'时王将四兵军众，及持种种供养，香花、幡幢，及诸伎乐，便将尊者发去。

尊者至隆频林，此是如来生处，而说偈言：

<div class="poem">
如来初生处，生时行七步，<br>
顾视诸四方，举手指天上：<br>
我今最后生，当得无上道，<br>
天上及于人，我为无上尊。</div>

时王五体投地，供养礼拜，即立佛塔。

尊者白王言：大王欲见诸天见佛生时行七步处不？王白言：愿乐欲见！时尊者举手，指摩耶夫人所攀树枝，而告彼树神曰：树神今现，令王见之，生大欢喜。寻声即见，住尊者边，而作是言：何所教敕，我当奉行。尊者语王言：此神见佛生时。王以偈问神曰：

<div class="poem">
汝见严饰身，生时青莲花，<br>
足行于七步，口中有所说？</div>

神以偈答曰：

<div class="poem">
我见相好身，生时二足尊，<br>
举足行七步，口中有所说：<br>
于诸天人中，我为无上尊。</div>

时王问神言：'佛生有何瑞应？'神答言：'我不能宣说妙胜诸事，今略说少分：

'光明能彻照，身体具相好，

令人喜乐见，感动于天地。'

时王闻神所说欢喜，施十万两珍宝而去。

又将王入城里，语言：此处菩萨现三十二相、八十种好，庄严其体，紫磨金色。时王向此处作礼，兴种种供养。又将王至天寺中，语王言：太子生时，令向彼神礼，时诸神悉礼菩萨。时诸民人为菩萨立名，今是天中天。时王复以种种供养。又将示处，语王言：此处父王以菩萨示诸婆罗门，瞻其相德。王复种种供养。又示：此处菩萨学堂，此处学乘象，此处学乘马、乘车、弓弩，如是学一切伎术处。此处是菩萨治身；此处菩萨六万夫人游戏处；此处菩萨见老、病、死人；此处菩萨坐阎浮提树下，坐禅得离欲，树影不离身，父王向其作礼；此处菩萨将百千天神，出城而去；此处菩萨脱璎珞与车匿，遣马还国。而说偈曰：

<div class="poem">
菩萨于此处，脱璎珞及冠，<br>
授与于车匿，遣马还于国，<br>
独行无有侣，便入学道山。</div>

又此处菩萨从猎师易袈裟衣，被此衣已，而为出家；此处是仙人所稽请处；此处瓶沙王与菩萨半国处；此处问优蓝弗仙人；此处菩萨六年苦行。如偈所说：

<div class="poem">
苦行于六年，极受诸苦恼，<br>
知此非真道，弃舍所习行。</div>

此处二女奉菩萨乳糜。如偈所说：

<div class="poem">
大圣于此中，受二女乳糜，<br>
从此而起去，往诣菩提树。</div>

此处迦梨龙赞叹菩萨。如偈所说：

<div class="poem">
此处迦梨龙，赞叹于菩萨，<br>
当随古时道，证无上妙果。</div>

时王向尊者而说偈曰：

<div class="poem">
我今欲见龙，彼龙见佛者，<br>
从此趣菩提，证得胜妙果。</div>

时尊者以手指龙宫，语曰：'迦梨龙王，汝以见佛，今当现身！'时龙王寻声即出，住在尊者前，合掌白言：'何所教敕？'时尊者语王曰：'此龙王见佛，赞叹如来。'

时王合掌向龙，而说偈曰：

<div class="poem">
汝见金刚身，我师无畴匹，<br>
面如净满月，为我说彼德，<br>
十力之功德，往诣道场时。</div>

时龙王以偈答曰：

<div class="poem">
我今当演说，足践于地时，<br>
大地六种动，光耀倍于日，<br>
遍照三千界，而趣菩提树。</div>

时王如是等处处种种供养，及立塔庙。

时尊者将王至道树下，语王曰：此树，菩萨摩诃萨以慈悲三昧力，破魔兵众，得阿耨多罗三藐三菩提。而说偈言：

<div class="poem">
牟尼牛王尊，于此菩提树，<br>
降伏恶魔军，得胜菩提果，<br>
天人中特尊，无能与等者。</div>

时王舍无量珍宝，种种供养，及起大塔庙。

此处四天王各持一钵，奉上于佛，合为一钵；此处于贾客兄弟所，受诸饭食；此处如来诣波罗奈国时，阿时婆外道问佛；此处仙人园鹿野苑，如来于中为五比丘三转十二行法轮。而说偈言：

<div class="poem">
此处鹿野苑，如来转法轮，<br>
三转十二行，五人得道迹。</div>

时王于是处兴种种供养，及立塔庙。

'此处如来度优楼频螺迦叶等仙人为道；此处如来为瓶沙王说法，王得见谛，及无量民人、诸天得道；此处如来为天帝释说法，帝释及八万诸天得道；此处如来示大神力，种种变化；此处如来至天上，为母说法，将无量天众，下于人间。'王复种种供养，及立塔庙。

时尊者语阿育王，至鸠尸那竭国，言：此处如来具足作佛事毕，于无余般涅槃而般涅槃。而说偈言：

<div class="poem">
度脱诸天人，修罗龙夜叉，<br>
建立无尽法，佛事既已终，<br>
于有得寂灭，大悲入涅槃，<br>
如薪尽火灭，毕竟得常住。</div>

时王闻是语，忧恼迷闷躃地。时诸臣辈以水洗心面，良久得苏，啼泣涕零。如是乃至兴种种供养，立大塔庙。

时王复白尊者曰：我意愿欲得见佛诸大弟子，佛之所记者，欲供养彼舍利，愿为示之。时尊者白王言：善哉善哉！大王能发如是妙心。时尊者将王至舍卫国，入祇桓精舍，以手指塔：此是尊者舍利弗塔，王当供养。王曰：彼有何功德？尊者曰：是第二法王，随转法轮。而说偈言：

<div class="poem">
一切众生智，比于舍利弗，<br>
十六之一分，以除如来智。<br>
如来转法轮，是则能随转，<br>
彼有无量德，谁复能宣说！</div>

时王生大欢喜，舍十万两珍宝，供养其塔，而说偈言：

<div class="poem">
我礼舍利弗，解脱诸恐怖，<br>
名称普于世，智慧无有等。</div>

次复示大目揵连塔：王应供养此塔。王复问曰：彼有何功德？尊者答曰：是神足第一，以足指践地，地即震动。至于天宫，降伏难陀跋难陀龙王。而说偈曰：

<div class="poem">
以足指动地，至于帝释宫，<br>
神足无与等，谁能尽宣说？<br>
二龙王凶暴，见者莫不怖，<br>
彼于神足力，降伏息瞋恚。</div>

时王舍十万两珍宝，供养此塔，以偈赞曰：

<div class="poem">
神足中第一，离于老病死，<br>
有如是功德，今礼目揵连！</div>

次复示摩诃迦叶塔，语王言：此是摩诃迦叶塔，应当供养。王问曰：彼有何功德？答曰：彼少欲知足，头陀第一，如来施以半座及僧伽梨衣。愍念众生，兴立正法。即说偈曰：

<div class="poem">
功德田第一，愍念贫穷类，<br>
着佛僧伽梨，能建于正法，<br>
彼有如是德，谁能具宣说！</div>

时王舍十万两珍宝，供养是塔，以偈赞曰：

<div class="poem">
常乐于寂静，依止林薮间，<br>
少欲知足富，今礼大迦叶！</div>

次复示尊者薄拘罗塔：此是薄拘罗塔，应当供养。王问曰：彼有何功德？尊者答曰：彼无病第一，乃至不为人说一句法，寂默无言。王曰：以一钱供养！诸臣白王：功德既等，何故于此供养一钱？王告之曰：听吾所说：

<div class="poem">
虽除无明痴，智慧能鉴察，<br>
虽有薄拘名，于世何所益？</div>

时彼一钱还来至王所。时大臣辈见是希有事，异口同音赞彼：'呜呼尊者！少欲知足，乃至不须一钱。'

复示阿难塔，语王言：此是阿难塔，应当供养。王曰：彼有何功德？答曰：此人是侍佛者，多闻第一，撰集佛经。而说偈曰：

<div class="poem">
奉持牟尼钵，念至能决断，<br>
多闻之大海，辩才柔软音。<br>
能悦天人众，善知三佛心，<br>
一切悉明了，功德之宝箧。<br>
最胜所称叹，降伏烦恼诤，<br>
如是等功德，应当修供养。</div>

王即舍百亿两珍宝，而供养其塔。时诸臣白王言：'何故于此布施供养皆悉胜前？'王曰：'听吾所说心中所以：

'如来之体身，法身性清净，

彼悉能奉持，是故供养胜。

法灯常存世，灭此愚痴冥，

皆由从彼来，是故供养胜。

如大海之水，牛迹所不容，

如是佛智海，余人不能持。

唯有阿难尊，一闻悉受持，

终无忘失时，是故供养胜。'

尔时王如是种种供养，向尊者合掌，而作是言：

<div class="poem">
我今受此形，不复负此身，<br>
修无量功德，今为人中主。<br>
我今取坚实，造立诸塔庙，<br>
庄严在于世，如星庄严月。<br>
奉佛弟子法，应行诸礼节，<br>
我今悉已作，稽首尊者足。<br>
蒙尊者恩力，今见胜妙事，<br>
快获大善利，从是分别法。</div>

尔时王供养上种种事，恒遍至菩提道场树，此树下如来得阿耨多罗三藐三菩提。世间希有珍宝供养之事，供养菩提树。

时王夫人名曰低舍罗絺多，夫人作是念：王极爱念于我，我亦念王。王今舍我去，持诸珍宝至菩提树间。我今当作方便，杀是菩提树，树既枯死，叶便凋落，王当不复往彼，可与我常相娱乐。即唤咒师，语咒师言：汝能杀菩提树不？彼答曰：能，与我千两金。时夫人即与千两金钱。咒师往菩提树间，以咒咒树，以綖系树。时树渐渐枯死，叶即萎落，未即枯死，其叶凋落。白夫人曰：复应以热乳浇树，乃可令枯。夫人白王：我今欲以乳供养菩提树。王曰：随卿意耶。如是乃至以热乳浇之，树即枯燥。时诸夫人白王言：菩提树忽然枯死，叶叶变落。而说偈言：

<div class="poem">
如来所依树，名曰菩提者，<br>
于是得正觉，具足一切智。<br>
大王今当知，是树今枯死，<br>
叶色亦变异，不知何以故？</div>

时王闻是语，即迷闷躃地，诸人辈以水浇王心面，良久而苏，即便泣泪言：

<div class="poem">
我见菩提树，便见于如来，<br>
今闻彼树死，我今亦随没！</div>

时彼夫人见王忧愁不乐，而白王言：王勿忧恼，我当喜悦王心。王曰：若无彼树，我命亦无。如来于彼树得阿耨多罗三藐三菩提，彼树既无，我何用活耶？夫人闻王决定语，还复以冷乳灌菩提树下，彼树寻复更生。王闻以乳溉灌，树还得生，日日送千瓮乳，溉灌其本，树还复如先。诸夫人辈白王言：菩提树今复如先，无复有异。时王闻已，即生欢喜，诣菩提树下，睹于菩提树，目不暂舍，而说偈言：

<div class="poem">
诸王所未作，瓶沙持国等，<br>
我今应供养，我今浴菩提，<br>
诸乳及香水，花香及涂香，<br>
当复供养僧，贤圣五部众。</div>

时王各办四宝瓮，金、银、琉璃、玻璃，盛诸香乳，及诸香汤，持种种饮食、幡幢、宝盖，各有千种，及种种花香、伎乐。受持八支斋布萨，着白净衣服，执持香炉，在于殿上，向四方作礼，心念口言：如来贤圣弟子在诸方者，怜愍我故，受我供养！而说偈言：

<div class="poem">
如来贤圣子，正顺寂诸根，<br>
离诸三界欲，诸天应供养，<br>
今当悉来集，受我微心惠，<br>
哀愍副我意，令法种增长。<br>
常乐于寂止，解脱诸所著，<br>
如来之真子，从法而化生，<br>
诸天所供养，哀愍于我故，<br>
今当悉来集，副我之微意。<br>
诸圣在处处，罽宾多波婆，<br>
大林离波多，阿耨大池边，<br>
江河山薮间，如是一切处，<br>
诸圣在中者，今当悉来集，<br>
哀愍于我故，副我之微意。<br>
又在于天上，尸梨婆宫殿，<br>
香山石室中，神通具足者，<br>
今当悉来集，哀愍于我故。</div>

时王如是语时，三十万比丘悉来集。彼大众中，十万是阿罗汉，二十万是学人及凡夫比丘，上座之座无人坐。时王问诸比丘：上座之座，云何而无人坐？时彼大众中有一比丘名曰耶舍，是大阿罗汉，具足六通，白王言：此座上座之座，余者岂敢于中而坐？王复问曰：于尊者所，更有上座耶？尊者答曰：更有上座。大王，佛之所记，名曰宾头卢，是上座，应坐此处。王大欢喜，而作是言：于中有比丘见佛者不？尊者答曰：有也。大王，宾头卢者，犹故存世。王复白曰：可得见彼比丘不？尊者曰：大王，不久当见，寻当来至。时王生大欢喜，而说偈言：

<div class="poem">
我今快得利，摄受于我故，<br>
令我自目见，尊者宾头卢。</div>

时尊者宾头卢，将无量阿罗汉，次第相随，譬如雁王，乘虚而来，在于上座处坐。诸比丘僧各修礼敬，次第而坐。

时王见尊者宾头卢，头发皓白，辟支佛体。头面礼足，长跪合掌，睹尊者颜貌，而说偈言：

<div class="poem">
我今之王位，统领阎浮提，<br>
不以为欢喜，今得见尊者。<br>
我今见尊者，便是见生佛，<br>
心怀大踊跃，胜见于王位。</div>

复白尊者曰：'尊者见世尊耶？三界所尊仰。'

时尊者宾头卢以手举眉毛，视王而言：

<div class="poem">
我见于如来，于世无譬类，<br>
身作黄金色，三十二相好，<br>
面如净满月，梵音声柔软，<br>
伏诸烦恼诤，常处于寂灭。</div>

王复问曰：尊者何处见佛？尊者曰：如来将五百阿罗汉俱，初在王舍城安居，我尔时亦复在中。而说偈言：

<div class="poem">
大牟尼世尊，离欲相围绕，<br>
在于王舍城，结于夏三月。<br>
我时在彼众，恒住如来边，<br>
大王今当知，我目见真佛。</div>

又复佛住舍卫国时，如来大作神力，种种变化，作诸佛形，满在诸方，乃至阿迦尼吒天。我尔时亦在于中，见如来种种变化神通之相。而说偈言：

<div class="poem">
如来神通力，降伏诸外道，<br>
佛游于十方，我亲见彼相。</div>

又复如来在天上与母说法，时我亦在于中。与母说法竟，将诸天众，从天上来下僧迦奢国，时我见此二事，天人受福乐。优波罗比丘尼化作转轮圣王，将无量眷属，乘空而来，诣世尊所，我亦见此。而说偈言：

<div class="poem">
如来在天上，于彼结夏坐，<br>
我亦在于中，牟尼之眷属。</div>

又复世尊住舍卫国，五百阿罗汉俱。时给孤独长者女，适在于富楼那跋陀那国，时彼女请佛及比丘僧。时诸比丘各乘空而往彼，我尔时以神力，合大山往彼受请。时世尊责我：汝哪得现神足如是？我今罚汝常在于世，不得取涅槃，护持我正法，勿令灭也。而说偈曰：

<div class="poem">
世尊受彼请，五百比丘俱，<br>

时我以神力，挑大山而去。<br>
世尊责罚我，住世未灭度，<br>
护持我正法，勿令法没尽！</div>

又复如来将诸比丘僧入城乞食，时王共二童子沙土中戏，逢见佛来，捧于尘沙，奉上于佛。时世尊记彼童子：于我灭度百岁之后，此童子于巴连弗邑当受王位，领阎浮提，名曰阿育。当广布我舍利，一日之中，当造八万四千塔。今王身是也。我尔时亦在于中。而说偈曰：

<div class="poem">
王于童子时，以沙奉上佛，<br>
佛记于王时，我亦亲在中。</div>

时王白尊者曰：'尊者今住在何处？'尊者答王曰：'在于北山，山名揵陀摩罗，共诸同梵行僧。'王复问曰：'有几眷属？'尊者答：'六万阿罗汉比丘。'尊者曰：'王何须多问？今当施设供养于僧，食竟使王欢喜。'王言：'如是，尊者。然我今先当供养佛念所觉菩提之树，然后香美饮食施设于僧。'敕诸群臣，唱令国界：'王今舍十万两金，布施众僧。千瓮香汤，溉灌菩提树。'集诸五众。

时王子名曰拘那罗，在王右边，举二指而不言说，意欲二倍供养。大众见之，皆尽发笑。王亦发笑，而语言：呜呼王子！乃有增益功德供养。王复言：我复以三十万两金供养众僧，复加千瓮香汤，洗浴菩提树。时王子复举四指，意在四倍。时王瞋恚，语臣曰：谁教王子作是事，与我兴竞？臣启王言：谁敢与王兴竞？然王子聪慧利根，增益功德，故作是事耳。时王右顾视王子，白上座曰：除我库藏之物，余一切物，阎浮提夫人、婇女、诸臣、眷属，及我拘那罗子，皆悉布施贤圣众僧。唱令国界，集诸五众，而说偈曰：

<div class="poem">
除王库藏物，夫人及婇女，<br>
臣民一切众，布施贤圣僧，<br>
我身及王子，亦复悉舍与。</div>

时王、上座及比丘僧，以瓮香汤，洗浴菩提树。时菩提树倍复严好，增长茂盛。以偈颂曰：

<div class="poem">
王浴菩提树，无上之所觉，<br>
树增于茂盛，柯条叶柔软。</div>

时王及诸群臣，生大欢喜。时王洗浴菩提树已，次复供养众僧。时彼上座耶舍语王言：'大王，今大有比丘僧集，当发淳信心供养。'时王从上至下，自手供养。

时彼有二沙弥，得食已，各以麨团、饼、欢喜丸，更互相掷。王见即笑而言：'此沙弥作小儿戏。'供养讫已，王还上座前立。上座语王言：'王莫生不信敬心。'王答上座：'无有不信敬心。然见二沙弥作小儿戏，如世间小儿以土团更互相掷，如是二沙弥以麨团、以饼、欢喜丸，更互相掷。'上座白王言：'彼二沙弥是俱解脱阿罗汉，更相奉食。'王闻是已，增其信心，而作是念：'此二沙弥能展转相施，我今亦当于一切僧人施绢、劫贝。'

时二沙弥知王心所念，二沙弥共相谓言，令王倍增敬信。一沙弥持镬授与王，一沙弥授以染草。王问彼沙弥：用作何等？二沙弥白王言：王因我故，施与众僧绢及劫贝。我欲令大王染成其色，施与众僧。时王作是念：我虽心念，口未发言，此二达士得他心智，而知我心。王即稽首敬礼众僧，而说偈言：

<div class="poem">
孔雀之族姓，内外亲眷属，<br>
因此惠施故，悉皆获大利，<br>
遭值良福田，欢喜应时施。</div>

时王语沙弥言：'我因汝等施僧衣。'施僧衣已，复以三衣，并四亿万两珍宝，嚫五部众。咒愿已，复以四十亿万两珍宝，赎取阎浮提宫人、婇女，及太子、群臣。

"阿育王所作功德，无量如是。"

