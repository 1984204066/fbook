
[**（三二五）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有六识身。云何为六？谓眼识身、耳识身、鼻识身、舌识身、身识身、意识身，是名六识身。"

　　佛说此经已，诸比丘闻佛所说，欢喜奉行。

[**（三二六）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有六触身。云何为六触身？谓眼触身、耳触身、鼻触身、舌触身、身触身、意触身，是名六触身。"

　　佛说此经已，诸比丘闻佛所说，欢喜奉行。

[**（三二七）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有六受身。云何为六？谓眼触生受，耳、鼻、舌、身、意触生受，是名六受身。"

　　佛说此经已，诸比丘闻佛所说，欢喜奉行。

[**（三二八）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有六想身。云何为六？谓眼触生想，耳、鼻、舌、身、意触生想，是名六想身。"

　　佛说此经已，诸比丘闻佛所说，欢喜奉行。

[**（三二九）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有六思身。云何为六？谓眼触生思，耳、鼻、舌、身、意触生思，是名六思身。"

　　佛说此经已，诸比丘闻佛所说，欢喜奉行。

[**（三三○）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有六爱身。云何为六爱身？谓眼触生爱，耳、鼻、舌、身、意触生爱，是名六爱身。"

　　佛说此经已，诸比丘闻佛所说，欢喜奉行。

[**（三三一）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有六顾念。云何为六？谓色顾念、声顾念、香顾念、味顾念、触顾念、法顾念，是名六顾念。"

　　佛说此经已，诸比丘闻佛所说，欢喜奉行。

[**（三三二）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有六覆。云何为六？谓色有漏，是取，心覆藏。声、香、味、触、法有漏，是取，心覆藏。是名六覆。"

　　佛说此经已，诸比丘闻佛所说，欢喜奉行。

[**（三三三）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："过去、未来眼无常，况现在眼？多闻圣弟子如是观者，不顾过去眼，不欣未来眼，于现在眼生厌、离欲、灭尽向。耳、鼻、舌、身、意，亦如是说。"

　　如无常，如是苦、空、非我，亦如是说。

　　如内入处四经，外入处四经，亦如是说。

[**（三三四）**]{style="color: rgb(2, 30, 170);"}

　　如是我闻。一时佛住拘留搜调牛聚落。

　　尔时世尊告诸比丘："今当为汝说法，初、中、后善，善义善味，纯一满净，梵行清白。谛听善思，谓《有因有缘有缚法经》。云何《有因有缘有缚法经》？谓眼有因、有缘、有缚。何等为眼因、眼缘、眼缚？谓眼业因、业缘、业缚。业有因、有缘、有缚，何等为业因、业缘、业缚？谓业爱因、爱缘、爱缚。爱有因、有缘、有缚，何等为爱因、爱缘、爱缚？谓爱无明因、无明缘、无明缚。无明有因、有缘、有缚，何等无明因、无明缘、无明缚？谓无明不正思惟因、不正思惟缘、不正思惟缚。不正思惟有因、有缘、有缚，何等不正思惟因、不正思惟缘、不正思惟缚？谓缘眼、色，生不正思惟，生于痴。缘眼、色，生不正思惟，生于痴，彼痴者是无明，痴求欲名为爱，爱所作名为业。如是比丘，不正思惟因无明，无明因爱，爱因为业，业因为眼。耳、鼻、舌、身、意，亦如是说。是名《有因有缘有缚法经》。"

　　佛说此经已，诸比丘闻佛所说，欢喜奉行。

[**（三三五）**]{style="color: rgb(2, 30, 170);"}

　　如是我闻。一时佛住拘留搜调牛聚落。

　　尔时世尊告诸比丘："我今当为汝等说法，初、中、后善，善义善味，纯一满净，梵行清白，所谓《第一义空经》。谛听善思，当为汝说。云何为《第一义空经》？诸比丘，眼生时无有来处，灭时无有去处。如是眼不实而生，生已尽灭，有业报而无作者，此阴灭已，异阴相续，除俗数法。耳、鼻、舌、身、意，亦如是说，除俗数法。俗数法者，谓此有故彼有，此起故彼起，如无明缘行，行缘识，广说乃至纯大苦聚集起。又复此无故彼无，此灭故彼灭，无明灭故行灭，行灭故识灭，如是广说，乃至纯大苦聚灭。比丘，是名《第一义空法经》。"

　　佛说此经已，诸比丘闻佛所说，欢喜奉行。

[**（三三六）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有六喜行。云何为六？如是比丘，若眼见色，喜于彼色处行。耳声、鼻香、舌味、身触、意识法，喜于彼法处行。诸比丘，是名六喜行。"

　　佛说此经已，诸比丘闻佛所说，欢喜奉行。

