
[**（一○七三）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时尊者阿难独一静处，作是思惟："有三种香，顺风而熏，不能逆风。何等为三？谓根香、茎香、花香。或复有香，顺风熏，亦逆风熏，亦顺风逆风熏耶？"作是念已，晡时从禅觉，往诣佛所，稽首佛足，退住一面，白佛言："世尊，我独一静处，作是思惟：有三种香，顺风而熏，不能逆风。何等为三？谓根香、茎香、花香。或复有香，顺风熏，逆风熏，亦顺风逆风熏耶？"

　　佛告阿难："如是如是，有三种香，顺风熏，不能逆风，谓根香、茎香、花香。阿难，亦有香，顺风熏、逆风熏、顺风逆风熏。阿难，顺风熏、逆风熏、顺风逆风熏者，阿难，有善男子、善女人，在所城邑聚落，成就真实法，尽形寿不杀生、不偷盗、不邪淫、不妄语、不饮酒。如是善男子、善女人，八方上下崇善士夫，无不称叹言：'某方某聚落善男子、善女人，持戒清净，成真实法，尽形寿不杀，乃至不饮酒。'阿难，是名有香顺风熏、逆风熏、顺风逆风熏。"

　　尔时世尊即说偈言：

"非根茎花香，能逆风而熏，

唯有善士女，持戒清净香，

逆顺满诸方，无不普闻知。

多迦罗栴檀，优钵罗末利，

如是比诸香，戒香最为上。

栴檀等诸香，所熏少分限，

唯有戒德香，流熏上升天。

斯等净戒香，不放逸正受，

正智等解脱，魔道莫能入。

是名安隐道，是道则清净，

正向妙禅定，断诸魔结缚。"

　　佛说此经已，尊者阿难闻佛所说，欢喜随喜，作礼而去。

[**（一○七四）**]{style="color: rgb(2, 30, 170);"}

　　如是我闻。一时佛在摩竭提国人间游行，与千比丘俱，皆是古昔萦发出家，皆得阿罗汉，诸漏已尽，所作已作，舍诸重担，逮得己利，尽诸有结，正智善解脱，到善建立支提杖林中住。

　　摩竭提王瓶沙，闻世尊摩竭提国人间游行，至善建立支提杖林中住。与诸小王，群臣翼从，车万二千乘，马万八千，步逐众无数。摩竭提婆罗门长者，悉皆从王出王舍城，诣世尊所，恭敬供养。到于道口，下车步进。及于内门，除去五饰，脱冠、却盖、除扇、去剑刀、脱革屣，到于佛前，整衣服，偏露右肩，为佛作礼，右绕三匝，自称姓名，白佛言："世尊，我是摩竭提王瓶沙。"

　　佛告瓶沙："如是大王，汝是瓶沙！可就此坐，随其所安。"

　　时瓶沙王重礼佛足，退坐一面。诸王、大臣、婆罗门、居士，悉礼佛足，次第而坐。

　　时郁鞞罗迦叶亦在座中。时摩竭提婆罗门长者作是念："为大沙门从郁鞞罗迦叶所修梵行耶？为郁鞞罗迦叶于大沙门所修梵行耶？"

　　尔时世尊知摩竭提婆罗门长者心之所念，即说偈而问言：

"郁鞞罗迦叶，于此见何利，

弃汝先所奉，事火等众事？

今可说其义，舍事火之由。"

　　郁鞞迦叶说偈白佛：

"钱财等滋味，女色五欲果，

观察未来受，斯皆大垢秽，

是故悉弃舍，先诸奉火事。"

　　尔时世尊复说偈问言：

"汝不著世间，钱财五色味，

复何舍天人，迦叶随义说。"

　　迦叶复以偈答世尊言：

"见道离有余，寂灭无余迹，

无所有不著，无异趣异道，

是故悉弃舍，先修奉火事。

大会等受持，奉事于水火，

愚痴没于中，志求解脱道。

盲无智慧目，向生老病死，

不见于正路，永离生死道。

今始因世尊，得见无为道，

大龙所说力，得度于彼岸。

牟尼广济度，安慰无量众，

今始知瞿昙，真谛超出者！"

　　佛复说偈叹迦叶言：

"善哉汝迦叶，先非恶思量，

次第分别求，遂至于胜处。

　　"汝今迦叶，当安慰汝徒众之心。"

　　时郁鞞罗迦叶即入正受，以神足力，向于东方，上升虚空，作四种神变，行、住、坐、卧。入火三昧，举身洞燃，青、黄、赤、白、玻璃、红色。身上出水，身下出火，还烧其身，身上出水，以灌其身。或身上出火，以烧其身，身下出水，以灌其身。如是种种现化神通息已，稽首佛足，白佛言："世尊，佛是我师，我是弟子。"

　　佛告迦叶："我是汝师，汝是弟子。随汝所安，复座而坐。"

　　时郁鞞罗迦叶还复故座。

　　尔时摩竭提婆罗门长者作是念："郁鞞罗迦叶定于大沙门所修行梵行。"

　　佛说此经已，摩竭提王瓶沙及诸婆罗门长者闻佛所说，欢喜随喜，作礼而去。

[**（一○七五）**]{style="color: rgb(2, 30, 170);"}

　　如是我闻。一时佛住王舍城迦兰陀竹园。

　　时有陀骠摩罗子，旧住王舍城，典知众僧饮食、床座，随次差请，不令越次。

　　时有慈地比丘，频三过次，得粗食处，食时辛苦，作是念："怪哉大苦！陀骠摩罗子比丘，有情故以粗食恼我，令我食时极苦。我当云何为其作不饶益事？"

　　时慈地比丘有姊妹比丘尼，名蜜多罗，住王舍城王园比丘尼众中。蜜多罗比丘尼来诣慈地比丘，稽首礼足，于一面住。慈地比丘不顾眄，不与语。蜜多罗比丘尼语慈地比丘："阿阇梨，何故不见顾眄，不共言语？"

　　慈地比丘言："陀骠摩罗子比丘，数以粗食恼我，令我食时极苦，汝复弃我！"

　　比丘尼言："当如何？"

　　慈地比丘言："汝可至世尊所，白言：'世尊，陀骠摩罗子比丘非法不类，共我作非梵行，波罗夷罪。'我当证言：'如是世尊，如妹所说。'"

　　比丘尼言："阿阇梨，我当云何于梵行比丘所，以波罗夷谤？"

　　慈地比丘言："汝若不如是者，我与汝绝，不复来往言语，共相瞻视。"

　　时比丘尼须臾默念，而作是言："阿阇梨欲令我尔，当从其教。"

　　慈地比丘言："汝且待我先至世尊所，汝随后来。"

　　时慈地比丘即往，稽首礼世尊足，退住一面。

　　蜜多罗比丘尼即随后至，稽首佛足，退住一面，白佛言："世尊，一何不善不类！陀骠摩罗子于我所，作非梵行，波罗夷罪。"

　　慈地比丘复白佛言："如妹所说，我先亦知。"

　　尔时陀骠摩罗子比丘即在彼大众中。尔时世尊告陀骠摩罗子比丘："汝闻此语不？"

　　陀骠摩罗子比丘言："已闻，世尊。"

　　佛告陀骠摩罗子比丘："汝今云何？"

　　陀骠摩罗子白佛："如世尊所知，如善逝所知。"

　　佛告陀骠摩罗子："汝言如世尊所知，今非是时。汝今忆念，当言忆念；不忆念，当言不忆念。"

　　陀骠摩罗子言："我不自忆念。"

　　尔时尊者罗睺罗住于佛后，执扇扇佛，白佛言："世尊，不善不类！是比丘尼言：'尊者陀骠摩罗子共我作非梵行。'慈地比丘言：'如是世尊，我先已知，如妹所说。'"

　　佛告罗睺罗："我今问汝，随意答我。若蜜多罗比丘尼来语我言：'世尊，不善不类！罗睺罗共我作非梵行，波罗夷罪。'慈地比丘复白我言：'如是世尊，如妹所说，我先亦知'者，汝当云何？"

　　罗睺罗白佛："世尊，我若忆念，当言忆念。不忆念，当言不忆念。"

　　佛告罗睺罗："愚痴人！汝尚得作此语。陀骠摩罗子清净比丘，何以不得作如是语？"

　　尔时世尊告诸比丘："于陀骠摩罗子比丘，当忆念。蜜多罗比丘尼，当以自言灭。慈地比丘，僧当极善呵谏教诫：汝云何见？何处见？汝何因往见？"

　　世尊如是教已，从座起，入室坐禅。

　　尔时诸比丘，于陀骠摩罗子比丘，忆念。蜜多罗比丘尼，与自言灭。慈地比丘，极善呵谏教诫言："汝云何见？何处见？何因往见？"如是谏时，彼作是言："彼陀骠摩罗子，不作非梵行，不犯波罗夷。然陀骠摩罗子比丘，三以粗恶食恐怖，令我食时辛苦，我于陀骠摩罗子比丘爱恚痴怖，故作是说。然陀骠摩罗子清净无罪。"

　　尔时世尊晡时从禅觉，至大众前，敷座而坐。

　　诸比丘白佛言："世尊，我等于陀骠摩罗子比丘所，忆念持。蜜多罗比丘尼，与自言灭。慈地比丘，极善呵谏，乃至彼言：'陀骠摩罗子清净无罪。'"

　　尔时世尊告诸比丘："云何愚痴，以因饮食故，知而妄语！"

　　尔时世尊即说偈言：

"若能舍一法，知而故妄语，

不计于后世，无恶而不为。

宁食热铁丸，如炽燃炭火，

不以犯禁戒，而食僧信施。"

　　佛说此经已，诸比丘闻佛所说，欢喜奉行。

[**（一○七六）**]{style="color: rgb(2, 30, 170);"}

　　如是我闻。一时佛住王舍城迦兰陀竹园。

　　尔时尊者陀骠摩罗子诣佛所，稽首佛足，退住一面，白佛言："世尊，我愿于佛前取般涅槃。"

　　世尊默然。如是三启。

　　佛告陀骠摩罗子："此有为诸行，法应如是。"

　　尔时尊者陀骠摩罗子，即于佛前入于三昧，如其正受，向于东方，升虚空行，现四威仪，行、住、坐、卧。入火三昧，身下出火，举身洞燃，光焰四布，青、黄、赤、白、玻璃、红色。身下出火，还烧其身，身上出水，以洒其身。或身上出火，下烧其身，身下出水，上洒其身。周向十方，种种现化已，即于空中，内身出火，还自焚其身，取无余涅槃，消尽寂灭，令无遗尘。譬如空中燃灯，油、炷俱尽。陀骠摩罗子空中涅槃，身心俱尽，亦复如是。

　　尔时世尊即说偈言：

"譬如烧铁丸，其焰洞炽燃，

热势渐息灭，莫知其所归。

如是等解脱，度烦恼淤泥，

诸流永已断，莫知其所之，

逮得不动迹，入无余涅槃。"

　　佛说此经已，诸比丘闻佛所说，欢喜奉行。

[**（一○七七）**]{style="color: rgb(2, 30, 170);"}

　　如是我闻。一时佛在央瞿多罗国人间游行，经陀婆阇梨迦林中。见有牧牛者、牧羊者、采柴草者，及余种种作人，见世尊行路，见已皆白佛言："世尊，莫从此道去！前有央瞿利摩罗贼，脱恐怖人。"

　　佛告诸人："我不畏惧。"作此语已，从道而去。彼再三告，世尊犹去，遥见央瞿利摩罗，手执刀楯，走向世尊，以神力现身徐行，令央瞿利摩罗驶走不及。走极疲乏已，遥语世尊："住！住！勿去。"

　　世尊并行而答："我常住耳，汝自不住。"

　　尔时央瞿利摩罗即说偈言：

"沙门尚驶行，而言我常住；

我今疲倦住，说言汝不住。

沙门说云何，我住汝不住？"

　　尔时世尊以偈答言：

"央瞿利摩罗，我说常住者，

于一切众生，谓息于刀杖；

汝恐怖众生，恶业不休息。

我于一切虫，止息于刀杖；

汝于一切虫，常逼迫恐怖，

造作凶恶业，终无休息时。

我于一切神，止息于刀杖；

汝于一切神，长夜苦逼迫，

造作黑恶业，于今不止息。

我住于息法，一切不放逸；

汝不见四谛，故不息放逸。"

　　央瞿利摩罗说偈白佛：

"久乃见牟尼，故随路而逐，

今闻真妙说，当舍久远恶。"

作如是说已，即放舍刀楯，

投身世尊足，愿听我出家。

佛以慈悲心，大仙多哀愍，

告比丘善来，出家受具足。

　　尔时央瞿利摩罗出家已，独一静处，专精思惟，所以族姓子剃除须发，着袈裟衣，正信非家，出家学道，增修梵行，现法自知作证：我生已尽，梵行已立，所作已作，自知不受后有。

　　时央瞿利摩罗得阿罗汉，觉解脱喜乐，即说偈言：

"本受不害名，而中多杀害，

今得见谛名，永离于伤杀。

身行不杀害，口意俱亦然，

当知真不杀，不迫于众生。

洗手常血色，名央瞿摩罗，

浚流之所漂，三归制令息。

归依三宝已，出家得具足，

成就于三明，佛教作已作。

调牛以捶杖，伏象以铁钩，

不以刀捶杖，正度调天人。

利刀以水石，直箭以温火，

治杖以斧斤，自调以黠慧。

人前行放逸，随后能自敛，

是则照世间，如云解月现。

人前放逸行，随后能自敛，

于世恩爱流，正念而超出。

少壮年出家，精勤修佛教，

是则照世间，如云解月现。

少壮年出家，精勤修佛教，

于世恩爱流，正念以超出。

若度诸恶业，正善能令灭，

是则照世间，如云解月现。

人前造恶业，正善能令灭，

于世恩爱流，正念能超出。

我已作恶业，必向于恶趣，

已受于恶报，宿债食已食。

若彼我怨憎，闻此正法者，

得清净法眼，于我修行忍，

不复兴斗讼，蒙佛恩力故。

我慈行忍辱，亦常赞叹忍，

随时闻正法，闻已随修行。"

　　佛说此经已，央瞿利摩罗闻佛所说，欢喜奉行。

[**（一○七八）**]{style="color: rgb(2, 30, 170);"}

　　如是我闻。一时佛住王舍城迦兰陀竹园。

　　时有异比丘，于夜明相出时，出榻补河边，脱衣着岸边，入水洗浴。浴已上岸，被一衣，待身干。

　　时有一天子，放身光明，普照榻补河侧，语比丘言："汝少出家，鲜白发黑，年始盛美，应习五欲，庄严璎珞，涂香花鬘，五乐自娱。而于是时，违亲背俗，悲泣别离，剃除须发，着袈裟衣，正信非家，出家学道。如何舍现前乐，而求非时之利？"

　　比丘答言："我不舍现前乐，求非时乐。我今乃是舍非时乐，得现前乐。"

　　天问比丘："云何舍非时乐，得现前乐？"

　　比丘答言："如世尊说，非时之欲，少味多苦，少利多难。我今于现法中，已离炽然，不待时节，能自通达，现前观察，缘自知觉。如是天子，是名舍非时乐，得现前乐。"

　　天复问比丘："云何复是如来所说非时之欲，少乐多苦？云何复是如来所说现法利乐，乃至缘自觉知？"

　　比丘答言："我年少出家，不能广宣如来所说正法律仪。世尊近在迦兰陀竹园，汝可往诣如来，问其所疑，如世尊说，随忆受持。"

　　天子复言："比丘，于如来所，有诸方天众多围绕，我先无问，未易可诣。比丘，汝若能为先白世尊者，我可随往。"

　　比丘答言："当为汝去。"

　　天白比丘："唯然尊者，我随后来。"

　　时彼比丘往诣佛所，稽首礼足，退住一面，以向天子往反问答具白世尊："今者世尊，彼天子诚实言者，须臾应至。不诚实者，自当不来。"

　　时彼天子遥语比丘："我已在此，我已在此。"

　　尔时世尊即说偈言：

"众生随爱想，以爱想而住，

以不知爱故，则为死方便。"

　　佛告天子："汝解此偈者，便可发问。"

　　天子白佛："不解，世尊。不解，善逝。"

　　佛复说偈而告天子曰：

"若知所爱者，不于彼生爱，

彼此无所有，他人莫能说。"

　　佛告天子："汝解此义者，便可发问。"

　　天子白佛："不解，世尊。不解，善逝。"

　　佛复说偈言：

"见等胜劣者，则有言论生，

三事不倾动，则无软中上。"

　　佛告天子："解此义者，则可发问。"

　　天子白佛："不解，世尊。不解，善逝。"

　　佛复说偈言：

"断爱及名色，除慢无所系，

寂灭息瞋恚，离结绝悕望，

不见于人天，此世及他世。"

　　佛告天子："解此义者，乃可发问。"

　　天子白佛："已解，世尊。已解，善逝。"

　　佛说此经已，彼天子闻佛所说，欢喜随喜，即没不现。

[**（一○七九）**]{style="color: rgb(2, 30, 170);"}

　　如是我闻。一时佛在王舍城迦兰陀竹园。

　　时有异比丘，于后夜时，至榻补河边，脱衣置岸边，入水洗浴。浴已还上岸，着一衣，待身干。

　　时有一天子，放身光明，普照榻补河侧，问比丘言："比丘，比丘，此是丘冢，夜则起烟，昼则火燃。彼婆罗门见已而作是言：'坏此丘冢。'发掘者智，持以刀剑，又见大龟。婆罗门见已，作是言：'除此大龟。'发掘者智，持以刀剑，见有氍氀。婆罗门见已，作此言：'却此氍氀。'发掘者智，持以刀剑，见有肉段。彼婆罗门见已，作是言：'除此肉段。'发掘者智，持以刀剑，见有屠杀。婆罗门见已，作是言：'坏是屠杀处。'发掘者智，持以刀剑，见有楞耆。彼婆罗门见已，作是言：'却此楞耆。'发掘者智，持以刀剑，见有二道。彼婆罗门见已，作是言：'除此二道。'发掘者智，持以刀剑，见有门扇。婆罗门见已，作是言：'却此门扇。'发掘者智，持以刀剑，见有大龙。婆罗门见已，作是言：'止！勿却大龙，应当恭敬。'比丘，汝来受此论，往问世尊，如佛所说，汝随受持。所以者何？除如来，我不见世间诸天、魔、梵、沙门、婆罗门，于此论心悦乐者。若诸弟子从我所闻，然后能说。"

　　尔时比丘从彼天所闻此论已，往诣世尊，稽首礼足，退坐一面，以彼天子所问诸论广问世尊："云何为丘冢？云何为夜则起烟？云何为昼则火燃？云何是婆罗门？云何发掘？云何智者？云何刀剑？云何为大龟？云何氍氀？云何为肉段？云何为屠杀处？云何为楞耆？云何为二道？云何为门扇？云何为大龙？"

　　佛告比丘："丘冢者，谓众生身，粗四大色，父母遗体，抟食、衣服覆盖、澡浴摩饰长养，皆是变坏磨灭之法。夜起烟者，谓有人于夜时起，随觉随观。昼行其教，身业、口业。婆罗门者，谓如来、应、等正觉。发掘者，谓精勤方便。智士者，谓多闻圣弟子。刀剑者，谓智慧刀剑。大龟者，谓五盖。氍氀者，谓忿恨。肉段者，谓悭愱。屠杀者，谓五欲功德。楞耆者，谓无明。二道，谓疑惑。门扇者，谓我慢。大龙者，谓漏尽罗汉。如是比丘，若大师为声闻所作，哀愍悲念，以义安慰，于汝已作。汝等当作所作，当于曝露林中、空舍、山泽、岩窟，敷草树叶，思惟禅思，不起放逸，莫令后悔，是则为我随顺之教。"

　　即说偈言：

"说身为丘冢，觉观夜起烟，

昼业为火燃，婆罗门正觉。

精进勤发掘，黠慧明智士，

以智慧利剑，厌离胜进者。

五盖为巨龟，忿恨为氍氀，

悭愱为肉段，五欲屠杀处。

无明为楞耆，疑惑于二道，

门扇现我慢，漏尽罗汉龙。

究竟断诸论，故我如是说。"

　　佛说此经已，彼比丘闻佛所说，欢喜奉行。

[**（一○八○）**]{style="color: rgb(2, 30, 170);"}

　　如是我闻。一时佛住波罗奈国仙人住处鹿野苑中。

　　尔时世尊晨朝着衣持钵，入波罗奈城乞食。时有异比丘，以不住心，其心惑乱，不摄诸根，晨朝着衣持钵，入波罗奈城乞食。是比丘遥见世尊，见已摄持诸根，端视而行。

　　世尊见是比丘摄持诸根，端视而行，见已入城乞食毕，还精舍，举衣钵，洗足已，入室坐禅。晡时从禅觉，入僧中，敷坐具，于大众前坐，告诸比丘："我今晨朝着衣持钵，入波罗奈城乞食，见有比丘，以不住心、惑乱心，诸根放散，亦持衣钵入城乞食。彼遥见我，即自敛摄，竟为是谁？"

　　时彼比丘从座起，整衣服，到于佛前，偏袒右肩，合掌白佛："世尊，我于晨朝入城乞食，其心惑乱，不摄诸根行，遥见世尊，即自敛心，摄持诸根。"

　　佛告比丘："善哉善哉！汝见我已，能自敛心，摄持诸根。比丘，是法应当如是。若见比丘，亦应自摄持。若复见比丘尼、优婆塞、优婆夷，亦当如是摄持诸根。当得长夜以义饶益，安隐快乐。"

　　尔时众中复有异比丘说偈叹曰：

"以其心迷乱，不专系念住，

晨朝持衣钵，入城邑乞食。

中路见大师，威德容仪备，

欣悦生惭愧，即摄持诸根。"

　　佛说此经已，诸比丘闻佛所说，欢喜奉行。

[**[杂阿含经卷第三十九]{style="font-size: 18px;"}**]{style="color: rgb(123, 12, 0);"}

[**（一○八一）**]{style="color: rgb(2, 30, 170);"}

　　如是我闻。一时佛住波罗奈国鹿野苑中。

　　尔时世尊晨朝着衣持钵，入波罗奈城乞食。

　　时有异比丘着衣持钵，入城乞食，于其路边，住一树下，起不善觉，以依恶贪。

　　尔时世尊见彼比丘住一树下，以生不善觉，依恶贪嗜，而告之曰："比丘比丘！莫种苦种，而发熏生臭，汁漏流出。若比丘种苦种子，自发熏生臭，汁漏流出者，欲令蛆蝇不竞集者，无有是处。"

　　时彼比丘作是念："世尊知我心之恶念！"即生恐怖，身毛皆竖。

　　尔时世尊入城乞食毕，还精舍，举衣钵，洗足已，入室坐禅。晡时从禅觉，至于僧中，于众前敷座而坐，告诸比丘："我今晨朝着衣持钵，入城乞食，见一比丘住于树下，以生不善觉，依恶贪嗜。我时见已，即告之言：'比丘比丘！莫种苦种，发熏生臭，恶汁流出。若有比丘种苦种子，发熏生臭，恶汁流出，蛆蝇不集，无有是处。'时彼比丘即思念：'佛已知我心之所念。'惭愧恐怖，心惊毛竖，随路而去。"

　　时有异比丘从座起，整衣服，偏袒右肩，合掌白佛："世尊，云何苦种？云何生臭？云何汁流？云何蛆蝇？"

　　佛告比丘："忿怒烦怨，名曰苦种。五欲功德，名为生臭。于六触入处，不摄律仪，是名汁流。谓触入处不摄已，贪忧诸恶不善心竞生，是名蛆蝇。"

　　尔时世尊即说偈言：

"耳目不防护，贪欲从是生，

是名为苦种，生臭汁潜流，

诸觉观气味，依于恶贪嗜。

聚落及空处，若于昼若夜，

远离修梵行，究竟于苦边。

若内心寂静，决定谛明了，

卧觉常安乐，诸恶蛆蝇灭。

正士所习近，善说贤圣路，

了知八正道，不还更受身。"

　　佛说此经已，诸比丘闻佛所说，欢喜奉行。

[**（一○八二）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊晨朝着衣持钵，入舍卫城乞食。食毕，还精舍，洗足已，入安陀林坐禅。

　　时有异比丘，亦复晨朝着衣持钵，入舍卫城乞食。食毕，还精舍，洗足已，入安陀林，坐一树下，入昼正受。是比丘入昼正受时，有恶不善觉起，依贪嗜心。

　　时有天神，依安陀林住止者，作是念："此比丘不善不类，于安陀林坐禅，而起不善觉，心依恶贪。我当往呵责！"作是念已，往语比丘言："比丘比丘，作疮疣耶？"

　　比丘答言："当治令愈。"

　　天神语比丘："疮如铁镬，云何可复？"

　　比丘答言："正念正智，足能令复。"

　　天神白言："善哉善哉！此是真贤治疮。如是治疮，究竟能愈，无有发时。"

　　尔时世尊晡时从禅觉，还祇树给孤独园，入僧中，于大众前敷座而坐，告诸比丘："我今晨朝着衣持钵，入舍卫城乞食。乞食还，至安陀林坐禅，入昼正受。有一比丘亦乞食还，至安陀林，坐一树下，入昼正受，而彼比丘起不善觉，心依恶贪。有天神依安陀林住，语比丘言：'比丘比丘，作疮疣耶？'如上广说，乃至'如是比丘，善哉善哉，此治众贤。'"

　　尔时世尊即说偈言：

"士夫作疮疣，自生于苦患，

愿求世间欲，心依于恶贪，

以生疮疣故，蛆蝇竞来集。

爱欲为疮疣，蛆蝇诸恶觉，

及诸贪嗜心，皆悉从意生。

钻凿士夫心，以求华名利，

欲火转炽然，妄想不善觉，

身心日夜羸，远离寂静道。

若内心寂静，决定智明了，

无有斯疮疣，见佛安隐路。

正士所游迹，贤圣善宣说，

明智所知道，不复受诸有。"

　　佛说此经已，诸比丘闻佛所说，欢喜奉行。

[**（一○八三）**]{style="color: rgb(2, 30, 170);"}

　　如是我闻。一时佛住毗舍离国猕猴池侧重阁讲堂。

　　时有众多比丘，晨朝着衣持钵，入毗舍离乞食。

　　时有年少比丘，出家未久，不闲法律，当乞食时，不知先后次第。

　　余比丘见已而告之言："汝是年少，出家未久，未知法律，莫越莫重。前后失次而行乞食，长夜当得不饶益苦。"

　　年少比丘言："诸上座亦复越次，不随前后，非独我也。"如是再三，不能令止。

　　众多比丘乞食已，还精舍，举衣钵，洗足已，诣佛所，稽首礼足，退坐一面，白佛言："世尊，我等晨朝着衣持钵，入毗舍离乞食。有一年少比丘，于此法律出家未久，行乞食时，不以次第，前后复重。诸比丘等再三谏，不受而作是言：'诸上座亦不次第，何故呵我？'我等诸比丘三呵不受，故来白世尊，唯愿世尊为除非法，哀愍故！"

　　佛告诸比丘："如空泽中有大湖水，有大龙象，而居其中，拔诸藕根，洗去泥土，然后食之，食已身体肥悦，多力多乐，以是因缘，常喜乐住。有异种族象，形体羸小，效彼龙象，拔其藕根，洗不能净，合泥土食，食之不消，体不肥悦，转转羸弱，缘斯致死，或同死苦。

　　"如是宿德比丘，学道日久，不乐嬉戏，久修梵行，大师所叹，诸余明智修梵行者亦复加叹。是等比丘，依止城邑聚落，晨朝着衣持钵，入城乞食，善护身口，善摄诸根，专心系念，能令彼人不信者信，信者不异。若得财利、衣被、饮食、床卧、汤药，不染不著，不贪不嗜，不迷不逐。见其过患，见其出离，然复食之。食已身心悦泽，得色得力，以是因缘，常得安乐。

　　"彼年少比丘，出家未久，未闲法律，依诸长老，依止聚落，着衣持钵，入村乞食，不善护身，不守根门，不专系念，不能令彼不信者信，信者不变。若得财利、衣被、饮食、卧具、汤药，染著贪逐，不见过患，不见出离，以嗜欲心食，不能令身悦泽，安隐快乐。缘斯食故，转向于死，或同死苦。所言死者，谓舍戒还俗，失正法正律。同死苦者，谓犯正法律，不识罪相，不知除罪。"

　　尔时世尊即说偈言：

"龙象拔藕根，水洗而食之。

异族象效彼，合泥而取食，

因杂泥食故，羸病遂至死。"

　　佛说此经已，诸比丘闻佛所说，欢喜奉行。

[**（一○八四）**]{style="color: rgb(2, 30, 170);"}

　　如是我闻。一时佛住王舍城寒林中丘冢间。

　　尔时世尊告诸比丘："寿命甚促，转就后世，应勤习善法，修诸梵行，无有生而不死者。而世间人不勤方便，专修善法，修贤修义。"

　　时魔波旬作是念："沙门瞿昙住王舍城寒林中丘冢间，为诸声闻如是说法：'人命甚促，乃至不修贤修义。'我今当往，为作娆乱。"

　　时魔波旬化作年少，往住佛前，而说偈言：

"常逼迫众生，得人间长寿，

迷醉放逸心，亦不向死处。"

　　尔时世尊作是念："此是恶魔来作恼乱。"

　　即说偈言：

"常逼迫众生，受生极短寿，

当勤修精进，犹如救头燃，

勿得须臾懈，令死魔忽至。

知汝是恶魔，速于此灭去！"

　　天魔波旬作是念："沙门瞿昙已知我心。"惭愧忧戚，即没不现。

