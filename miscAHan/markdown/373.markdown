
[**（三七三）**]{style="color: rgb(2, 30, 170);"}\

　　如是我闻。一时佛住舍卫国祇树给孤独园。

　　尔时世尊告诸比丘："有四食资益众生，令得住世，摄受长养。云何为四？谓一粗抟食、二细触食、三意思食、四识食。

　　"云何比丘观察抟食？譬如有夫妇二人，唯有一子，爱念将养。欲度旷野险道难处，粮食乏尽，饥饿困极，计无济理，作是议言：'正有一子，极所爱念，若食其肉，可得度难，莫令在此三人俱死。'作是计已，即杀其子，含悲垂泪，强食其肉，得度旷野。云何比丘，彼人夫妇共食子肉，宁取其味，贪嗜美乐以不？"

　　答曰："不也，世尊。"

　　复问："比丘，彼强食其肉，为度旷野险道以不？"

　　答言："如是，世尊。"

　　佛告比丘："凡食抟食，当如是观。如是观者，抟食断知；抟食断知已，于五欲功德贪爱则断；五欲功德贪爱断者，我不见彼多闻圣弟子于五欲功德上有一结使而不断者。有一结系故，则还生此世。

　　"云何比丘观察触食？譬如有牛，生剥其皮，在在处处，诸虫唼食，沙土坌尘，草木针刺；若依于地，地虫所食；若依于水，水虫所食；若依空中，飞虫所食；卧起常有苦毒此身。如是比丘，于彼触食，当如是观。如是观者，触食断知；触食断知者，三受则断；三受断者，多闻圣弟子于上无所复作，所作已作故。

　　"云何比丘观察意思食？譬如聚落城邑边有火起，无烟无焰。时有士夫聪明黠慧，背苦向乐，厌死乐生，作如是念：'彼有大火，无烟无焰，行来当避，莫令堕中，必死无疑。'作是思惟，常生思愿，舍远而去。观意思食，亦复如是。如是观者，意思食断；意思食断者，三爱则断；三爱断者，彼多闻圣弟子于上更无所作，所作已作故。

　　"诸比丘，云何观察识食？譬如国王有防逻者，捉捕劫盗，缚送王所，如前《须深经》广说，以彼因缘，受三百矛苦，觉昼夜苦痛。观察识食，亦复如是。如是观者，识食断知；识食断知者，名色断知；名色断知者，多闻圣弟子于上更无所作，所作已作故。"

　　佛说此经已，诸比丘闻佛所说，欢喜奉行。

[**（三七四）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有四食资益众生，令得住世，摄受长养。何等为四？一者抟食，二者触食，三意思食，四者识食。

　　"若比丘于此四食有喜有贪，则识住增长；识住增长故，入于名色；入名色故，诸行增长；行增长故，当来有增长；当来有增长故，生老病死、忧悲恼苦集，如是纯大苦聚集。

　　"若于四食无贪无喜，无贪无喜故，识不住、不增长；识不住、不增长故，不入名色；不入名色故，行不增长；行不增长故，当来有不生不长；当来有不生长故，于未来世生老病死、忧悲恼苦不起，如是纯大苦聚灭。"

　　佛说此经已，诸比丘闻佛所说，欢喜奉行。

[**（三七五）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有四食资益众生，令得住世，摄受长养。何等为四？一者抟食，二者触食，三意思食，四者识食。诸比丘，于此四食有贪有喜，则有忧悲，有尘垢。若于四食无贪无喜，则无忧悲，亦无尘垢。"

　　佛说此经已，诸比丘闻佛所说，欢喜奉行。

[**（三七六）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有四食资益众生，令得住世，摄受长养。何等为四？一者抟食，二者触食，三意思食，四者识食。

　　"诸比丘，于此四食有贪有喜，识住增长，乃至纯大苦聚集。譬如楼阁宫殿，北西长广，东西窗牖，日出东方，光照西壁。如是比丘，于此四食有贪有喜，如前广说，乃至纯大苦聚集。

　　"若于四食无贪无喜，如前广说，乃至纯大苦聚灭。譬如比丘，楼阁宫殿，北西长广，东西窗牖，日出东方，应照何所？"

　　比丘白佛言："应照西壁。"

　　佛告比丘："若无西壁，应何所照？"

　　比丘白佛言："应照虚空，无所攀缘。"

　　"如是比丘，于此四食无贪无喜，识无所住，乃至如是纯大苦聚灭。"

　　佛说此经已，诸比丘闻佛所说，欢喜奉行。

[**（三七七）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有四食资益众生，令得住世，摄受长养。何等为四？一者抟食，二者触食，三意思食，四者识食。诸比丘，于此四食有贪有喜，识住增长，乃至纯大苦聚集。譬如比丘，楼阁宫殿，北西长广，东西窗牖，日出东方，应照何所？"

　　比丘白佛言："应照西壁。"

　　佛告比丘："如是四食有贪有喜，识住增长，乃至如是纯大苦聚集。若于四食无贪无喜，亦无识住增长，乃至如是纯大苦聚灭。譬如比丘，画师、画师弟子，集种种彩色，欲妆画虚空，宁能画不？"

　　比丘白佛："不能，世尊。所以者何？彼虚空者，非色、无对、不可见。"

　　"如是比丘，于此四食无贪无喜，亦无识住增长，乃至如是纯大苦聚灭。"

　　佛说此经已，诸比丘闻佛所说，欢喜奉行。

[**（三七八）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有四食资益众生，令得住世，摄受长养。何等为四？一者抟食，二者触食，三意思食，四者识食。诸比丘，于此四食有贪有喜，识住增长，乃至纯大苦聚集。譬如比丘，画师、若画师弟子，集种种彩，欲妆画于色，作种种像。诸比丘，于意云何？彼画师、画师弟子，宁能妆于色不？"

　　比丘白佛："如是，世尊，能妆画色。"

　　佛告比丘："于此四食有贪有喜，识住增长，乃至如是纯大苦聚集。诸比丘，若于四食无贪无喜。无有识住增长，乃至如是纯大苦聚灭。比丘，譬如画师、画师弟子，集种种彩，欲离于色有所妆画，作种种像，宁能画不？"

　　比丘白佛："不能，世尊。"

　　"如是比丘，若于四食无贪无喜，无有识住增长，乃至如是纯大苦聚灭。"

　　佛说此经已，诸比丘闻佛所说，欢喜奉行。

[**（三七九）**]{style="color: rgb(2, 30, 170);"}

　　如是我闻。一时佛住波罗奈国鹿野苑中仙人住处。

　　尔时世尊告五比丘："此苦圣谛，本所未曾闻法，当正思惟，时生眼、智、明、觉。此苦集、此苦灭、此苦灭道迹圣谛，本所未曾闻法，当正思惟，时生眼、智、明、觉。

　　"复次苦圣谛，智当复知，本所未闻法，当正思惟，时生眼、智、明、觉。苦集圣谛，已知当断，本所未曾闻法，当正思惟，时生眼、智、明、觉。复次苦集灭，此苦灭圣谛，已知当作证，本所未闻法，当正思惟，时生眼、智、明、觉。复次此苦灭道迹圣谛，已知当修，本所未曾闻法，当正思惟，时生眼、智、明、觉。

　　"复次比丘，此苦圣谛，已知知已出，所未闻法，当正思惟，时生眼、智、明、觉。复次此苦集圣谛，已知已断出，所未闻法，当正思惟，时生眼、智、明、觉。复次苦灭圣谛，已知已作证出，所未闻法，当正思惟，时生眼、智、明、觉。复次苦灭道迹圣谛，已知已修出，所未曾闻法，当正思惟，时生眼、智、明、觉。

　　"诸比丘，我于此四圣谛三转十二行，不生眼、智、明、觉者，我终不得于诸天、魔、梵、沙门、婆罗门闻法众中，为解脱、为出、为离，亦不自证得阿耨多罗三藐三菩提。我已于四圣谛三转十二行，生眼、智、明、觉，故于诸天、魔、梵、沙门、婆罗门闻法众中，得出、得脱，自证得成阿耨多罗三藐三菩提。"

　　尔时世尊说是法时，时尊者憍陈如，及八万诸天，远尘离垢，得法眼净。

　　尔时世尊告尊者憍陈如："知法未？"

　　憍陈如白佛："已知，世尊。"

　　复告尊者憍陈如："知法未？"

　　拘邻白佛："已知，善逝。"

　　尊者拘邻已知法故，是故名阿若拘邻。尊者阿若拘邻知法已，地神举声唱言："诸仁者！世尊于波罗奈国仙人住处鹿野苑中，三转十二行法轮，诸沙门、婆罗门、诸天、魔、梵所未曾转，多所饶益，多所安乐，哀愍世间，以义饶益，利安天人，增益诸天众，减损阿修罗众！"

　　地神唱已，闻虚空神天、四天王天、三十三天、焰摩天、兜率陀天、化乐天、他化自在天，展转传唱，须臾之间，闻于梵身天，梵天乘声唱言："诸仁者！世尊于波罗奈国仙人住处鹿野苑中，三转十二行法轮，诸沙门、婆罗门、诸天、魔、梵及世间闻法未所曾转，多所饶益，多所安乐，以义饶益诸天世人，增益诸天众，减损阿修罗众！"

　　世尊于波罗奈国仙人住处鹿野苑中转法轮，是故此经名《转法轮经》。

　　佛说此经已，诸比丘闻佛所说，欢喜奉行。

[**（三八○）**]{style="color: rgb(2, 30, 170);"}

　　如是我闻。一时佛住波罗奈国仙人住处鹿野苑中。

　　尔时世尊告诸比丘："有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。"

　　佛说此经已，诸比丘闻佛所说，欢喜奉行。

[**（三八一）**]{style="color: rgb(2, 30, 170);"}

　　如是我闻。一时佛住波罗奈国仙人住处鹿野苑中。

　　尔时世尊告诸比丘："有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于此四圣谛，未无间等者，当修无间等，起增上欲，方便堪能，正念正知，应当觉。"

　　佛说此经已，诸比丘闻佛所说，欢喜奉行。

[**（三八二）**]{style="color: rgb(2, 30, 170);"}

　　如是我闻。一时佛住波罗奈国仙人住处鹿野苑中。

　　尔时世尊告诸比丘："有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛，当知、当解；于苦集圣谛，当知、当断；于苦灭圣谛，当知、当证；于苦灭道迹圣谛，当知、当修。"

　　佛说此经已，诸比丘闻佛所说，欢喜奉行。

[**（三八三）**]{style="color: rgb(2, 30, 170);"}

　　如是我闻。一时佛住波罗奈国仙人住处鹿野苑中。

　　尔时世尊告诸比丘："有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修。如是比丘则断爱欲，转去诸结，于慢无间等，究竟苦边。"

　　佛说此经已，诸比丘闻佛所说，欢喜奉行。

[**（三八四）**]{style="color: rgb(2, 30, 170);"}

　　如是我闻。一时佛住波罗奈国仙人住处鹿野苑中。

　　尔时世尊告诸比丘："有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修。如是比丘名阿罗汉，诸漏已尽，所作已作，离诸重担，逮得己利，尽诸有结，正智善解脱。"

　　佛说此经已，诸比丘闻佛所说，欢喜奉行。

