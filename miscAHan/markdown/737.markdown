
[**（七三七）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："所谓觉分，何等为觉分？"

　　诸比丘白佛："世尊是法根、法眼、法依，唯愿为说，诸比丘闻已，当受奉行。"

　　佛告诸比丘："七觉分者，谓七道品法。诸比丘，此七觉分渐次起，渐次起已，修习满足。"

　　诸比丘白佛："云何七觉分渐次起，渐次起已，修习满足？"

　　"若比丘身身观念住，彼身身观念住已，专心系念不忘，当于尔时方便修念觉分，方便修念觉分已，修习满足。谓修念觉分已，于法选择，当于尔时修择法觉分方便，修择法觉分方便已，修习满足。如是精进、喜、猗、定、舍觉分，亦如是说。如内身，如是外身、内外身，受、心、法法观念住，专心系念不忘，当于尔时方便修念觉分，方便修念觉分已，修习满足；乃至舍觉分，亦如是说。是名比丘七觉分渐次起，渐次起已，修习满足。"

　　佛说此经已，诸比丘闻佛所说，欢喜奉行。

[**（七三八）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘：如上说，差别者："此七觉分修习多修习，当得二果：得现法智有余涅槃，及阿那含果。"

　　佛说此经已，诸比丘闻佛所说，欢喜奉行。

[**（七三九）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘：如上说，差别者："若比丘修习七觉分，多修习已，当得四果。何等为四？谓须陀洹果、斯陀含果、阿那含果、阿罗汉果。"

　　佛说此经已，诸比丘闻佛所说，欢喜奉行。

[**（七四○）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　如上说，差别者："若比丘修习此七觉分，多修习已，当得七果。何等为七？谓现法智有余涅槃；及命终时；若不尔者，五下分结尽，得中般涅槃；若不尔者，得生般涅槃；若不尔者，得无行般涅槃；若不尔者，得有行般涅槃；若不尔者，得上流般涅槃。"

　　佛说此经已，诸比丘闻佛所说，欢喜奉行。

[**（七四一）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："当修不净观，多修习已，当得大果大福利。云何修不净观，多修习已，得大果大福利？是比丘不净观俱念觉分，依远离、依无欲、依灭、向于舍。修择法、精进、喜、猗、定、舍觉分，依远离、依无欲、依灭、向于舍。"

　　佛说此经已，诸比丘闻佛所说，欢喜奉行。

[**（七四二）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："若比丘修习随死念，多修习已，得大果大福利。云何比丘修习随死念，多修习已，得大果大福利？是比丘修随死念俱念觉分，依远离、依无欲、依灭、向于舍；乃至舍觉分，亦如是说。"

　　佛说此经已，诸比丘闻佛所说，欢喜奉行。

[**（七四三）**]{style="color: rgb(2, 30, 170);"}

　　如是我闻。一时佛住释氏黄枕邑。

　　时众多比丘，晨朝着衣持钵，入黄枕邑乞食。时众多比丘作是念："今日太早，乞食时未至，我等可过外道精舍。"尔时众多比丘即入外道精舍，与诸外道出家共相问讯慰劳已，于一面坐。

　　诸外道出家言："沙门瞿昙为诸弟子说如是法：'不断五盖，恼心，慧力羸，为障碍分，不趣涅槃。善摄其心，住四念处，心与慈俱，无怨无嫉，亦无瞋恚，广大无量，善修充满。四方、四维、上下，一切世间，心与慈俱，无怨无嫉，亦无瞋恚，广大无量，善修习充满。如是修习悲、喜、舍心俱，亦如是说。'我等亦复为诸弟子作如是说。我等与彼沙门瞿昙，有何等异？所谓俱能说法。"

　　时众多比丘闻诸外道出家所说，心不喜悦，默然不呵，从座起去。入黄枕邑，乞食已，还精舍，举衣钵，洗足已，往诣佛所，稽首礼足，退坐一面，以彼外道出家所说，广白世尊。

　　尔时世尊告诸比丘："如彼外道出家所说，汝等应问：'修习慈心，为何所胜？修习悲、喜、舍心，为何所胜？'如是问时，彼诸外道出家，心则骇散，或说外异事，或瞋慢、毁呰、违背、不忍，或默然萎熟，低头失辩，思惟而住。所以者何？我不见诸天、魔、梵、沙门、婆罗门、天人众中，闻我所说随顺乐者，唯除如来及声闻众者。比丘，心与慈俱多修习，于净最胜；悲心修习多修习，空入处最胜；喜心修习多修习，识入处最胜；舍心修习多修习，无所有入处最胜。"

　　佛说此经已，诸比丘闻佛所说，欢喜奉行。

[**（七四四）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："若比丘修习慈心，多修习已，得大果大福利。云何比丘修习慈心，得大果大福利？是比丘心与慈俱，修念觉分，依远离、依无欲、依灭、向于舍；乃至修习舍觉分，依远离、依无欲、依灭、向于舍。"

　　佛说此经已，诸比丘闻佛所说，欢喜奉行。

[**（七四五）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："若比丘修空入处，多修习已，得大果大福利。云何比丘修空入处，多修习已，得大果大福利？是比丘心与空入处俱，修念觉分，依远离、依无欲、依灭、向于舍；乃至修舍觉分，依远离、依无欲、依灭、向于舍。"

　　佛说此经已，诸比丘闻佛所说，欢喜奉行。

　　如修空入处，如是识入处、无所有入处、非想非非想入处三经，亦如上说。

[**（七四六）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："若比丘修习安那般那念，多修习已，得大果大福利。云何修习安那般那念，多修习已，得大果大福利？是比丘心与安那般那念俱，修念觉分，依远离、依无欲、依灭、向于舍；乃至修舍觉分，依远离、依无欲、依灭、向于舍。"

　　佛说此经已，诸比丘闻佛所说，欢喜奉行。

[**（七四七）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："若比丘修无常想，多修习已，得大果大福利。云何比丘修无常想，多修习已，得大果大福利？是比丘心口与无常想俱，修念觉分，依远离、依无欲、依灭、向于舍；乃至得舍觉分，依远离、依无欲、依灭、向于舍。"

　　佛说此经已，诸比丘闻佛所说，欢喜奉行。

　　如无常想，如是无常苦想、苦无我想、观食想、一切世间不可乐想、尽想、断想、无欲想、灭想、患想、不净想、青瘀想、脓溃想、膖胀想、坏想、食不尽想、血想、分离想、骨想、空想，一一经如上说。

[**杂阿含经卷第二十八**]{style="font-size: 18px;color: rgb(123, 12, 0);"}

[**（七四八）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："如日出前相，谓明相初光。如是比丘正尽苦边、究竟苦边前相者，所谓正见。彼正见者，能起正志、正语、正业、正命、正方便、正念、正定。起定正受故，圣弟子心正解脱贪欲、瞋恚、愚痴。如是心善解脱圣弟子，得正知见：我生已尽，梵行已立，所作已作，自知不受后有。"

　　佛说此经已，诸比丘闻佛所说，欢喜奉行。

