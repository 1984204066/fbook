
[**（六八五）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："譬如婴儿，父母生已，付其乳母，随时摩拭，随时沐浴，随时乳哺，随时消息。若乳母不谨慎者，儿或以草、以土诸不净物，着其口中，乳母当即教令除去。能时除却者善，儿不能自却者，乳母当以左手持其头，右手探其哽。婴儿当时虽苦，乳母要当苦探其哽，为欲令其子长夜安乐故。"

　　佛告诸比丘："若婴儿长大，有所识别，复持草土诸不净物着口中不？"

　　比丘白佛："不也，世尊。婴儿长大，有所别知，尚不以脚触诸不净物，况着口中。"

　　佛告比丘："婴儿小时，乳母随时料理消息。及其长大，智慧成就，乳母放舍，不勤消息，以其长大不自放逸故。如是比丘，若诸声闻始学，智慧未足，如来以法随时教授而消息之。若久学智慧深固，如来放舍，不复随时殷勤教授，以其智慧成就不放逸故。是故声闻五种学力，如来成就十种智力，如上广说。"

　　佛说此经已，诸比丘闻佛所说，欢喜奉行。

[**（六八六）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："如来有六种力，若六种力成就，如来、应、等正觉得先佛最胜处智，能转梵轮，于大众中狮子吼而吼。谓处非处如实知，如来初力。复次过去、未来、现在，心乐法受如实知，如上广说，是名第二如来力。复次如来禅、解脱、三昧、正受如实知，如上广说，是名如来第三力。复次如来过去种种宿命之事如实知，如上广说，是名如来第四力。复次如来天眼净过于人眼，见诸众生死此生彼，如上广说，是名如来第五力。复次如来结漏已尽，无漏心解脱、慧解脱，如上广说，乃至于众中狮子吼而吼，是名如来第六力。"

　　佛说此经已，诸比丘闻佛所说，欢喜奉行。

[**（六八七）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘：如上说，差别者："若有来问我如来处非处智力，如如来处非处智力所知见觉，成等正觉，为彼记说。若复来问如来自以乐受智力，如如来自以乐受智力所知见觉，成等正觉，为彼记说，是名第二如来智力。若有来问如来禅定、解脱、三昧、正受智力，如如来禅定、解脱、三昧、正受，为彼记说。若有来问宿命所更智力，如如来宿命所更所知见觉，为彼记说。若有来问如来天眼智力，如如来天眼所见，为彼记说。若有来问如来漏尽智力，如如来漏尽智力所知见觉，为彼记说。"

　　佛说此经已，诸比丘闻佛所说，欢喜奉行。

[**（六八八）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有七力。何等为七？信力、精进力、惭力、愧力、念力、定力、慧力。"

　　尔时世尊即说偈言：

"信力精进力，惭力及愧力，

正念定慧力，是说名七力，

成就七力者，得尽诸有漏。"

　　佛说此经已，诸比丘闻佛所说，欢喜奉行。

[**（六八九）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有七力。"如上说，差别者："是故比丘当如是学，我当成就信力，如是精进力、惭力、愧力、念力、定力、慧力，亦当学。"

　　佛说此经已，诸比丘闻佛所说，欢喜奉行。

[**（六九○）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有七力。"如上说，差别者：尔时世尊即说偈言：

"信力精进力，及说惭愧力，

念力定慧力，是名为七力，

七力成就者，疾断诸有漏。"

　　佛说此经已，诸比丘闻佛所说，欢喜奉行。

[**（六九一）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有七力。何等为七？信力、精进力、惭力、愧力、念力、定力、慧力。何等为信力？于如来所起信心，深入坚固，诸天、魔、梵、沙门、婆罗门及余同法，所不能坏，是名信力。何等为精进力？谓四正断，如上广说。何等为惭力？谓耻恶不善法，如上说。何等为愧力？于可愧事愧，愧起恶不善法，如上说。何等为念力？谓四念处，如上说。何等为定力？谓四禅，如上说。何等为慧力？谓四圣谛，如上说。"

　　佛说此经已，诸比丘闻佛所说，欢喜奉行。

[**（六九二）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有八力。何等为八？谓自在王者力、断事大臣力、结恨女人力、啼泣婴儿力、毁呰愚人力、审谛黠慧力、忍辱出家力、计数多闻力。"

　　佛说此经已，诸比丘闻佛所说，欢喜奉行。

[**（六九三）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘：如上说，差别者："谓自在王力者，王者现自在威力。断事大臣力者，大臣现断事之力。结恨女人力者，女人之法，现结恨力。啼泣婴儿力者，婴儿之法，现啼泣力。毁呰愚人力者，愚人之法，触事毁呰。审谛黠慧力者，智慧之人，常现审谛。忍辱出家力者，出家之人，常现忍辱。计数多闻力者，多闻之人，常现思惟计数。"

　　佛说此经已，诸比丘闻佛所说，欢喜奉行。

[**（六九四）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时尊者舍利弗诣世尊所，稽首礼足，退坐一面，白佛言："世尊，漏尽比丘有几力？"

　　佛告舍利弗："漏尽比丘有八力。何等为八？谓漏尽比丘心顺趣于离、流注于离、浚输于离，顺趣于出、流注于出、浚输于出，顺趣涅槃、流注涅槃、浚输涅槃。若见五欲，犹见火坑。如是见已，于欲念、欲受、欲著，心不永住，修四念处、四正断、四如意足、五根、五力、七觉分、八圣道分。"

　　佛说此经已，尊者舍利弗闻佛所说，欢喜奉行。

[**（六九五、六九六）**]{style="color: rgb(2, 30, 170);"}

　　如尊者舍利弗问经，如是异比丘问、佛问诸比丘二经，亦如上说。

[**（六九七）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有九力。何等为九力？谓信力、精进力、惭力、愧力、念力、定力、慧力、数力、修力。"

　　佛说此经已，诸比丘闻佛所说，欢喜奉行。

[**（六九八）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有九力。何等为九？谓信力、精进力、惭力、愧力、念力、定力、慧力、数力、修力。何等为信力？于如来所，起正信心，深入坚固，如上说。何等为精进力？谓四正断，如上说。何等为惭力？如上说。何等为愧力？如上说。何等为念力？谓内身身观住，如上说。何等为定力？谓四禅。何等为慧力？谓四圣谛。何等为数力？谓圣弟子若于闲房树下，作如是学：身、口、恶行者，于现法、后世当受恶报，如上广说。何等为修力？谓修四念处，如前说。"

　　佛说此经已，诸比丘闻佛所说，欢喜奉行。

[**（六九九）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："有十力。何等为十？自在王者力、断事大臣力、机关工巧力、刀剑贼盗力、结恨女人力、啼泣婴儿力、毁呰愚人力、审谛黠慧力、忍辱出家力、计数多闻力。"

　　佛说此经已，诸比丘闻佛所说，欢喜奉行。

[**（七○○）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘：如上说，差别者："谓自在王力者，王者现自在威力。断事大臣力者，大臣现断事之功力。机关工巧力，造机关者现其工巧力。刀剑盗贼力，盗贼必现刀剑力。结恨女人力者，女人之法，现结恨力。啼泣婴儿力者，婴儿之法，现啼泣力。毁呰愚人力者，愚人之法，触事毁呰。审谛黠慧力者，智慧之人，常现审谛。忍辱出家力者，出家之人，常现忍辱。计数多闻力者，多闻之人，常现思惟计数。"

　　佛说此经已，诸比丘闻佛所说，欢喜奉行。

