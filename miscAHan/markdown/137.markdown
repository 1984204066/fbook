
[**（一三七）**]{style="color: rgb(2, 30, 170);"}

　　第二经亦如是，差别者："于苦、集、灭、道狐疑断。"

[**（一三八）**]{style="color: rgb(2, 30, 170);"}

　　第三经亦如是，差别者："于佛、法、僧狐疑断，于苦、集、灭、道狐疑断。"

[**[杂阿含经卷第七]{style="color: rgb(123, 12, 0);font-size: 18px;"}**]{style="color: rgb(123, 12, 0);"}

[**（一三九）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："何所有故，何所起？何所系？何所著？何所见我？若未起忧悲恼苦令起，已起忧悲恼苦重令增广？"

　　诸比丘白佛言："世尊是法根、法眼、法依，唯愿广说，诸比丘闻已，当受奉行。"

　　佛告诸比丘："色有故，色起、色系著，故于色见我，未起忧悲恼苦令起，已起忧悲恼苦重令增广。受、想、行、识，亦复如是。诸比丘，于意云何，色为常耶，为非常耶？"

　　答曰："无常，世尊。"

　　复问："若无常者，是苦耶？"

　　答曰："是苦，世尊。"

　　"如是比丘，若无常者是苦，是苦有故，是事起、系著、见我，若未起忧悲恼苦令起，已起忧悲恼苦重令增广。受、想、行、识，亦复如是。是故诸比丘，诸所有色，若过去、若未来、若现在、若内若外、若粗若细、若好若丑、若远若近，彼一切非我、非异我、不相在，是名正慧。受、想、行、识，亦复如是。若复见、闻、觉、识、起、求，忆、随觉、随观，彼一切非我、非异我、不相在，是名正慧。若见有我、有世间、有此世、有他世，常、恒、不变易，彼一切非我、非异我、不相在，是名正慧。若复有见，非此世我、非此世我所、非当来我、非当来我所，彼一切非我、不异我、不相在，是名正慧。若多闻圣弟子，于此六见处，观察非我、非我所。如是观者，于佛狐疑断，于法、僧狐疑断，是名比丘多闻圣弟子不复堪任作身、口、意业，趣三恶道；正使放逸，圣弟子决定向三菩提，七有天人往来，作苦边。"

　　佛说此经已，诸比丘闻佛所说，欢喜奉行。

[**（一四○、一四一）**]{style="color: rgb(2, 30, 170);"}

　　次经亦如是，差别者："苦、集、灭、道狐疑断。"

　　次经亦如是，差别者："佛、法、僧、苦、集、灭、道狐疑断。"

[**（一四二）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："何所有故，何所起？何所系著？何所见我？未起我、我所、我慢系著使起，已起我、我所、我慢系著使，重令增广？"

　　诸比丘白佛："世尊是法根、法眼、法依。"如是广说。

　　乃至佛说此经已，诸比丘闻佛所说，欢喜奉行。

[**（一四三、一四四）**]{style="color: rgb(2, 30, 170);"}

　　第二、第三经亦复如上。

[**（一四五）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："何所有故，何所起？何所系著？何所见我？若未起有漏、障碍、烧燃、忧悲恼苦生，已起有漏、障碍、烧燃、忧悲恼苦重令增广？"

　　诸比丘白佛："世尊是法根、法眼、法依。"

　　如是广说，次第如上三经。

[**（一四六）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："何所有故，何所起？何所系著？何所见我？若三受于世间转？"

　　诸比丘白佛言："世尊是法根、法眼、法依。"

　　如是广说，次第如上三经。

[**（一四七）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："何所有故，何所起？何所系著？何所见我？令三苦世间转？"

　　诸比丘白佛："世尊是法根、法眼、法依。"

　　如是广说，次第如上三经。

[**（一四八）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："何所有故，何所起？何所系著？何所见我？令世八法世间转？"

　　诸比丘白佛言："世尊是法根、法眼、法依。"

　　如是广说，次第如上三经。

