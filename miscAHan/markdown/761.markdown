
[**（七六一）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："我当说学及无学，谛听善思念之。何等为学？谓学正见成就，学正志、正语、正业、正命、正方便、正念、正定成就，是名为学。何等为无学？谓无学正见成就，无学正志、正语、正业、正命、正方便、正念、正定成就，是名无学。"

　　佛说此经已，诸比丘闻佛所说，欢喜奉行。

　　如学、无学，如是正士、如是大士，亦如是说。

[**（七六二）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："我当说圣漏尽。云何为圣漏尽？谓无学正见成就，乃至无学正定成就，是名圣漏尽。"

　　佛说此经已，诸比丘闻佛所说，欢喜奉行。

[**（七六三）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："我今当说八圣道分。何等为八？谓正见、正志、正语、正业、正命、正方便、正念、正定。"

　　佛说此经已，诸比丘闻佛所说，欢喜奉行。

[**（七六四）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："我今当说修八圣道，谛听善思。何等为修八圣道？是比丘修正见，依远离、依无欲、依灭、向于舍；修正志、正语、正业、正命、正方便、正念、正定，依远离、依无欲、依灭、向于舍，是名修八圣道。"

　　佛说此经已，诸比丘闻佛所说，欢喜奉行。

[**（七六五）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："我今当说比丘过去已修八圣道，未来当修八圣道。"

　　乃至诸比丘闻佛所说，欢喜奉行。

[**（七六六）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："若比丘正见清净鲜白，无诸过患，离诸烦恼，未起不起，唯除佛所调伏；乃至正定，亦如是说。若正见清净鲜白，无诸过患，离诸烦恼，未起能起；乃至正定，亦如是说。"

　　佛说此经已，诸比丘闻佛所说，欢喜奉行。

　　如除佛所调，除善逝所调亦如上说。

[**（七六七）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："说不善聚者，谓五盖，是为正说。所以者何？纯一不善聚者，所谓五盖。何等为五？谓贪欲盖，瞋恚、睡眠、掉悔、疑盖。

　　"说善法聚者，所谓八圣道，是名正说。所以者何？纯一满净善聚者，谓八圣道。何等为八？谓正见、正志、正语、正业、正命、正方便、正念、正定。"

　　佛说此经已，诸比丘闻佛所说，欢喜奉行。

[**（七六八）**]{style="color: rgb(2, 30, 170);"}

　　如是我闻。一时佛住王舍城山谷精舍。

　　时尊者阿难独一静处，作如是念："半梵行者，谓善知识、善伴党、善随从。"

　　乃至佛告阿难："纯一满净具梵行者，谓善知识。所以者何？我为善知识故，令诸众生修习正见，依远离、依无欲、依灭、向于舍；乃至修正定，依远离、依无欲、依灭、向于舍。"

　　佛说此经已，尊者阿难闻佛所说，欢喜奉行。

[**（七六九）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时尊者阿难晨朝着衣持钵，入舍卫城乞食。

　　时有生闻婆罗门，乘白马车，众多年少翼从。白马、白车、白鞚、白鞭，头着白帽，白伞盖，手执白拂，着白衣服、白璎珞，白香涂身，翼从皆白，出舍卫城，欲至林中教授读诵。众人见之咸言："善乘！善乘！谓婆罗门乘。"

　　时尊者阿难见婆罗门眷属、众具，一切皆白。见已入城乞食，还精舍，举衣钵，洗足已，往诣佛所，稽首礼足，退坐一面，白佛言："世尊，今日晨朝着衣持钵，入舍卫城乞食，见生闻婆罗门乘白马车，眷属、众具一切皆白，众人唱言：'善乘！善乘！谓婆罗门乘。'云何世尊，于正法律，为是世人乘？为是婆罗门乘？"

　　佛告阿难："是世人乘，非我法律婆罗门乘也。阿难，我正法律乘、天乘、婆罗门乘、大乘，能调伏烦恼军者。谛听善思，当为汝说。阿难，何等为正法律乘、天乘、婆罗门乘、大乘，能调伏烦恼军者？谓八正道，正见乃至正定。阿难，是名正法律乘、天乘、梵乘、大乘，能调伏烦恼军者。"

　　尔时世尊即说偈言：

"信戒为法轭，惭愧为长縻，

正念善护持，以为善御者。

舍三昧为辕，智慧精进轮，

无著忍辱铠，安隐如法行。

直进不退还，永之无忧处，

智士乘战车，摧伏无智怨。"

[**（七七○）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："应离邪见，应断邪见。若邪见不可断者，我终不说应离断邪见。以邪见可断故，我说比丘当离邪见。若不离邪见者，邪见当作非义不饶益苦，是故我说当离邪见。如是邪志、邪语、邪业、邪命、邪方便、邪念、邪定，亦如是说。

　　"诸比丘，离邪见已，当修正见。若不得修正见者，我终不说修习正见。以得修正见故，我说比丘应修正见。若不修正见者，当作非义不饶益苦，以不修正见作非义不饶益苦故，是故我说当修正见，以义饶益，常得安乐。是故比丘，当修正见。如是正志、正语、正业、正命、正方便、正念、正定，亦如是说。"

　　佛说此经已，诸比丘闻佛所说，欢喜奉行。

[**（七七一）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　时有生闻婆罗门来诣佛所，与世尊面相问讯慰劳，问讯慰劳已，退坐一面，白佛言："瞿昙，谓非彼岸及彼岸。瞿昙，云何非彼岸？云何彼岸？"

　　佛告婆罗门："邪见者非彼岸，正见者是彼岸。邪志、邪语、邪业、邪命、邪方便、邪念、邪定非彼岸，正见是彼岸，正志、正语、正业、正命、正方便、正念、正定是彼岸。"

　　尔时世尊即说偈言：

"希有诸人民，能度于彼岸，

一切诸世间，徘徊游此岸。

于此正法律，能善随顺者，

斯等能度彼，生死难度岸。"

　　时生闻婆罗门闻佛所说，欢喜随喜，从座起去。

[**（七七二～七七四）**]{style="color: rgb(2, 30, 170);"}

　　如是异比丘问、尊者阿难问、佛问诸比丘，此三经亦如上说。

