
[**（一二七三）**]{style="color: rgb(2, 30, 170);"}

　　如是我闻。一时佛住王舍城山谷精舍。

　　时有拘迦那娑天女，光明之天女，放电光明，焰照炽然，于后夜时，来诣佛所，稽首佛足，退坐一面。其身光明，普照山谷。

　　即于佛前而说偈言：

"我能广分别，如来正法律，

今且但略说，足以表其心。

其心不为恶，及身口世间，

五欲悉虚空，正智正系念，

不习近众苦，非义和合者。"

　　佛告天女："如是，天女！如是，天女！如汝所说。

"其心不为恶，及身口世间，

五欲悉虚空，正智正系念，

不习近众苦，非义和合者。"

　　时拘迦那娑天女闻佛所说，欢喜稽首，即没不现。

　　尔时世尊夜过晨朝，入于僧前，于大众中敷座而坐，告诸比丘："昨后夜时，拘迦那娑天女来诣我所，恭敬作礼，退坐一面而说偈言：

'我能广分别，如来正法律，

今且但略说，足已表我心。

其心不为恶，及身口世间，

五欲悉虚空，正智正系念，

不习近众苦，非义和合者。'

　　"我时答言：'如是，天女，如汝所说。

'其心不为恶，及身口世间，

五欲悉虚空，正智正系念，

不习近众苦，非义和合者。'

　　"时彼天女闻我所说，欢喜随喜，稽首我足，即没不现。"

　　佛说此经已，诸比丘闻佛所说，欢喜奉行。

[**（一二七四）**]{style="color: rgb(2, 30, 170);"}

　　如是我闻。一时佛住毗舍离猕猴池侧重阁讲堂。

　　时有拘迦那娑天女、朱卢陀天女，容色绝妙，于后夜时，来诣佛所，稽首佛足，退坐一面。其身光明，遍照一切猕猴池侧。

　　时朱卢陀天女说偈白佛：

"大师等正觉，住毗舍离国，

拘迦那朱卢，稽首恭敬礼。

我昔未曾闻，牟尼正法律，

今乃得亲见，现前说正法。

若于圣法律，恶慧生厌恶，

必当堕恶道，长夜受诸苦。

若于圣法律，正念律仪备，

彼则生天上，长夜受安乐。"

　　拘迦那娑天女复说偈言：

"其心不为恶，及身口世间，

五欲悉虚空，正智正系念，

不习近众苦，非义和合者。"

　　佛告天女："如是如是，如汝所说。

"其心不为恶，及身口世间，

五欲悉虚空，正智正系念，

不习近众苦，非义和合者。"

　　时彼天女闻佛所说，欢喜随喜，即没不现。

　　尔时世尊夜过晨朝，入僧中敷座而坐，告诸比丘："昨后夜时，有二天女，容色绝妙，来诣我所，为我作礼，退坐一面。

　　"朱卢陀天女而说偈言：

'大师等正觉，住毗舍离国，

我拘迦那娑，及以朱卢陀，

如是二天女，稽首礼佛足。

我昔未曾闻，牟尼正法律，

今乃见正觉，演说微妙法。

若于正法律，厌恶住恶慧，

必堕于恶道，长夜受大苦。

若于正法律，正念律仪备，

生善趣天上，长夜受安乐。'

　　"拘迦那娑天女复说偈言：

'其心不为恶，及身口世间，

五欲悉虚空，正智正系念，

不习近众苦，非义和合者。'

　　"我时答言：'如是如是，如汝所说。

'其心不为恶，及身口世间，

五欲悉虚空，正智正系念，

不习近众苦，非义和合者。'"

　　佛说此经已，诸比丘闻佛所说，欢喜奉行。

[**（一二七五）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

　　时彼天子而说偈言：

"无触不报触，触则以触报，

以触报触故，不瞋不招瞋。"

　　尔时世尊说偈答言：

"不于不瞋人，而加之以瞋，

清净之正士，离诸烦恼结。

于彼起恶心，恶心还自中，

如逆风扬尘，还自坌其身。"

　　时彼天子复说偈言：

"久见婆罗门，逮得般涅槃，

一切怖已过，永超世恩爱。"

　　时彼天子闻佛所说，欢喜随喜，稽首佛足，即没不现。

[**（一二七六）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　时有一天子，容色绝妙，来诣佛所，稽首佛足。身诸光明，遍照祇树给孤独园。

　　时彼天子而说偈言：

"愚痴人所行，不合于黠慧，

自所行恶行，为自恶知识，

所造众恶行，终获苦果报。"

　　尔时世尊说偈答言：

"既作不善业，终则受诸恼，

造业虽欢喜，啼泣受其报。

造诸善业者，终则不热恼，

欢喜而造业，安乐受其报。"

　　时彼天子复说偈言：

"久见婆罗门，逮得般涅槃，

一切怖已过，永超世恩爱。"

　　时彼天子闻佛所说，欢喜随喜，稽首佛足，即没不现。

[**（一二七七）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　时有一天子，容色绝妙，于后夜时，来诣佛所，稽首佛足。身诸光明，遍照祇树给孤独园。

　　时彼天子而说偈言：

"不可常言说，亦不一向听，

而得于道迹，坚固正超度，

思惟善寂灭，解脱诸魔缚。

能行说之可，不行不应说，

不行而说者，智者则知非。

不行己所应，不作而言作，

是则同贼非，名为不善业。"

　　尔时世尊告天子言："汝今有所嫌责耶？"

　　天子白佛："悔过，世尊！悔过，善逝！"

　　尔时世尊熙怡微笑。

　　时彼天子复说偈言：

"我今悔其过，世尊不纳受，

内怀于恶心，抱怨而不舍。"

　　尔时世尊说偈答言：

"言说悔过辞，内不息其心，

云何得息怨，何名为修善？"

　　时彼天子复说偈言：

"谁不有其过，何人无有罪？

谁复无愚痴，孰能常坚固？"

　　时彼天子复说偈言：

"久见婆罗门，逮得般涅槃，

一切怖已过，永超世恩爱。"

　　时彼天子闻佛所说，欢喜随喜，稽首佛足，即没不现。

[**（一二七八）**]{style="color: rgb(2, 30, 170);"}

　　如是我闻。一时佛住王舍城迦兰陀竹园。

　　时有瞿迦梨比丘，是提婆达多伴党，来诣佛所，稽首佛足，退坐一面。

　　尔时世尊告瞿迦梨比丘："瞿迦梨！汝何故于舍利弗、目揵连清净梵行所，起不清净心，长夜当得不饶益苦。"

　　瞿迦梨比丘白佛言："世尊，我今信世尊语，所说无异。但舍利弗、大目揵连，心有恶欲。"

　　如是第二、第三说。

　　瞿迦梨比丘，提婆达多伴党，于世尊所，再三说中，违反不受，从座起去。去已，其身周遍生诸疱疮，皆如栗，渐渐增长，皆如桃李。

　　时瞿迦梨比丘患苦痛，口说是言："极烧！极烧！"脓血流出，身坏命终，生大钵昙摩地狱。

　　时有三天子，容色绝妙，于后夜时，来诣佛所，稽首佛足，退坐一面。

　　时一天子白佛言："瞿迦梨比丘，提婆达多伴党，今已命终。"

　　时第二天子作是言："诸尊当知，瞿迦梨比丘命终堕地狱中。"

　　第三天子即说偈言：

"士夫生世间，斧在口中生，

还自斩其身，斯由其恶言。

应毁便称誉，应誉而便毁，

其罪生于口，死堕恶道中。

博弈亡失财，是非为大咎，

毁佛及声闻，是则为大过。"

　　彼三天子说是偈已，即没不现。

　　尔时世尊夜过晨朝，来入僧中，于大众前敷座而坐，告诸比丘："昨后夜时，有三天子来诣我所，稽首我足，退坐一面。第一天子语我言：'世尊，瞿迦梨比丘，提婆达多伴党，今已命终。'第二天子语余天子言：'瞿迦梨比丘命终堕地狱中。'第三天子即说偈言：

'士夫生世间，斧在口中生，

还自斩其身，斯由其恶言。

应毁便称誉，应誉而便毁，

其罪口中生，死则堕恶道。'

　　"说是偈已，即没不现。

　　"诸比丘，汝等欲闻生阿浮陀地狱众生，其寿齐限不？"

　　诸比丘白佛："今正是时，唯愿世尊为诸大众说阿浮陀地狱众生寿命齐限。诸比丘闻已，当受奉行。"

　　佛告比丘："谛听善思，当为汝说。譬如拘萨罗国，四斗为一阿罗，四阿罗为一独笼那，十六独笼那为一阇摩那，十六阇摩那为一摩尼，二十摩尼为一佉梨，二十佉梨为一仓，满中芥子。若使有人百年、百年取一芥子，如是乃至满仓芥子都尽，阿浮陀地狱众生寿命犹故不尽。如是二十阿浮陀地狱众生寿，等一尼罗浮陀地狱众生寿。二十尼罗浮陀地狱众生寿，等一阿吒吒地狱众生寿。二十阿吒吒地狱众生寿，等一阿波波地狱众生寿。二十阿波波地狱众生寿，等一阿休休地狱众生寿。二十阿休休地狱众生寿，等一优钵罗地狱众生寿。二十优钵罗地狱众生寿，等一钵昙摩地狱众生寿。二十钵昙摩地狱众生寿，等一摩诃钵昙摩地狱众生寿。

　　"比丘，彼瞿迦梨比丘命终，堕摩诃钵昙摩地狱中，以彼于尊者舍利弗、大目揵连比丘，生恶心诽谤故。是故诸比丘，当作是学，于彼烧燋柱所，尚不欲毁坏，况毁坏有识众生！"

　　佛告诸比丘："当如是学！"

　　佛说此经已，诸比丘闻佛所说，欢喜奉行。

[**（一二七九）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

　　时彼天子说偈问佛：

"退落堕负处，云何而得知？

唯愿世尊说，云何负处门？"

　　尔时世尊说偈答言：

"胜处易得知，负处知亦易，

乐法为胜处，毁法为负处。

爱乐恶知识，不爱善知识，

善友生怨结，是名堕负门。

爱乐不善人，善人反憎恶，

欲恶不欲善，是名负处门。

斗秤以欺人，是名堕负门。

博弈耽嗜酒，游轻著女色，

费丧于财物，是名堕负门。

女人不自守，舍主随他行，

男子心放荡，舍妻随外色，

如是为家者，斯皆堕负门。

老妇得少夫，心常怀嫉妒，

怀嫉卧不安，是则堕负门，

老夫得少妇，堕负处亦然。

常乐著睡眠，知识同游戏，

怠惰好瞋恨，斯皆堕负门。

多财结朋友，酒食奢不节，

多费丧财物，斯皆堕负门。

少财多贪爱，生于刹利家，

常求为王者，是则堕负门。

求珠珰璎珞，革屣履伞盖，

庄严自悭惜，是则堕负门。

受他丰美食，自悭惜其财，

食他不反报，是则堕负门。

沙门婆罗门，屈请入其舍，

悭惜不时施，是则堕负门。

沙门婆罗门，次第行乞食，

呵责不欲施，是则堕负门。

若父母年老，不及时奉养，

有财而不施，是则堕负门。

于父母兄弟，捶打而骂辱，

无有尊卑序，是则堕负门。

佛及弟子众，在家与出家，

毁訾不恭敬，是则堕负门。

实非阿罗汉，罗汉过自称，

是则世间贼，堕于负处门。

此世间负处，我知见故说，

犹如险怖道，慧者当远避。"

　　时彼天子复说偈言：

"久见婆罗门，逮得般涅槃，

一切怖已过，永超世恩爱。"

　　时彼天子闻佛所说，欢喜随喜，稽首佛足，即没不现。

[**（一二八○）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　时有一天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

　　时彼天子说偈问佛：

"谁屈下随下？谁高举随举？

云何童子戏，如童块相掷？"

　　尔时世尊说偈答言：

"爱下则随下，爱举则随举，

爱戏于愚夫，如童块相掷。"

　　时彼天子复说偈言：

"久见婆罗门，逮得般涅槃，

一切怖已过，永超世恩爱。"

　　时彼天子闻佛所说，欢喜随喜，稽首佛足，即没不现。

[**（一二八一）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

　　时彼天子而说偈言：

"决定以遮遮，意妄想而来，

若人遮一切，不令其逼迫。"

　　尔时世尊说偈答言：

"决定以遮遮，意妄想而来，

不必一切遮，但遮其恶业，

遮彼彼恶已，不令其逼迫。"

　　时彼天子复说偈言：

"久见婆罗门，逮得般涅槃，

一切怖已过，永超世恩爱。"

　　时彼天子闻佛所说，欢喜随喜，稽首佛足，即没不现。

[**（一二八二）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　时有天子，容色绝妙，于后夜时，来诣佛所，稽首佛足，退坐一面。其身光明，遍照祇树给孤独园。

　　时彼天子说偈问佛：

"云何得名称？云何得大财？

云何德流闻？云何得善友？"

　　尔时世尊说偈答言：

"持戒得名称，布施得大财，

真实德流闻，息恶得善友。"

　　时彼天子复说偈言：

"久见婆罗门，逮得般涅槃，

一切怖已过，永超世恩爱。"

　　时彼天子闻佛所说，欢喜随喜，稽首佛足，即没不现。

[**（一二八三）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　时有天子，容色绝妙，于后夜时，来诣佛所，稽首佛足。其身光明，遍照祇树给孤独园。

　　时彼天子说偈问佛：

"云何人所作，智慧以求财？

等摄受于财，若胜若复劣？"

　　尔时世尊说偈答言：

"始学功巧业，方便集财物，

得彼财物已，当应作四分。

一分自食用，二分营生业，

余一分藏密，以拟于贫乏。

营生之业者，田种行商贾，

牧牛羊蕃息，邸舍以求利，

造屋舍床卧，六种资生具，

方便修众具，安乐以存世。

如是善修业，黠慧以求财，

财宝随顺生，如众流归海。

如是财饶益，如蜂集众味，

昼夜财增长，犹如蚁积堆。

不付老子财，不寄边境民，

不信奸狡人，及诸悭吝者。

亲附成事者，远离不成事，

能成事士夫，犹如火炽燃。

善友贵重人，敏密循良者，

同气亲兄弟，善能相摄受。

居亲眷属中，标显若牛王，

各随其所应，分财施饮食，

寿尽而命终，当生天受乐。"

　　时彼天子复说偈言：

"久见婆罗门，逮得般涅槃，

一切怖已过，永超世恩爱。"

　　时彼天子闻佛所说，欢喜随喜，稽首佛足，即没不现。

[**（一二八四）**]{style="color: rgb(2, 30, 170);"}

　　如是我闻。一时佛住舍卫国祇树给孤独园。

　　尔时世尊告诸比丘："过去世时，拘萨罗国有弹琴人，名曰粗牛，于拘萨罗国人间游行，止息野中。时有六广大天宫天女，来至憍萨罗国粗牛弹琴人所，语粗牛弹琴人言：'阿舅！阿舅！为我弹琴，我当歌舞。'粗牛弹琴者言：'如是姊妹，我当为汝弹琴。汝当语我，汝是何人，何由生此？'天女答言：'阿舅且弹琴，我当歌舞，于歌颂中，自说所以生此因缘。'彼拘萨罗国粗牛弹琴人即便弹琴，彼六天女即便歌舞。

　　"第一天女说偈歌言：

'若男子女人，胜妙衣惠施，

施衣因缘故，所生得殊胜，

施所爱念物，生天随所欲。

见我居宫殿，乘虚而游行，

天身如金聚，天女百中胜，

观察斯福德，回向中之最。'

　　"第二天女复说偈言：

'若男子女人，胜妙香惠施，

爱念可意施，生天随所欲。

见我处宫殿，乘虚而游行，

天身若金聚，天女百中胜，

观察斯福德，回向中之最。'

　　"第三天女复说偈言：

'若男子女人，以食而惠施，

可意爱念施，生天随所欲。

见我居宫殿，乘虚而游行，

天身如金聚，天女百中胜，

观察斯福德，回向中之最。'

　　"第四天女复说偈言：

'忆念余生时，曾为人婢使，

不盗不贪嗜，勤修不懈怠，

量腹自节身，分餐救贫人。

今见居宫殿，乘虚而游行，

天身如金聚，天女百中胜，

观察斯福德，供养中为最。'

　　"第五天女复说偈言：

'忆念余生时，为人作子妇，

嫜姑性狂暴，常加粗涩言，

执节修妇礼，卑逊而奉顺。

今见处宫殿，乘虚而游行，

天身如金聚，天女百中胜，

观察斯福德，供养中为最。'

　　"第六天女复说偈言：

'昔曾见行路，比丘比丘尼，

从其闻正法，一宿受斋戒。

今见处天宫，乘虚而游行，

天身如金聚，天女百中胜，

观察斯福德，回向中之最。'

　　"尔时拘萨罗国粗牛弹琴人而说偈言：

'我今善来此，拘萨罗林中，

得见此天女，具足妙天身。

既见又闻说，当增修善业，

缘今修功德，亦当生天上。'

　　"说是语已，时诸天女即没不现。"

　　佛说此经已，诸比丘闻佛所说，欢喜奉行。

