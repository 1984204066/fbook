
[**（二三七）**]{style="color: rgb(2, 30, 170);"}

　　如是我闻。一时佛住毗舍离猕猴池侧重阁讲堂。

　　时有长者名郁瞿娄，往诣佛所，稽首佛足，退坐一面，白佛言："世尊，何故有一比丘见法般涅槃？何故比丘不得见法般涅槃？"

　　佛告长者："若有比丘，眼识于色，爱念染著。以爱念染著故，常依于识，为彼缚故，若彼取故，不得见法般涅槃。耳、鼻、舌、身、意识法，亦复如是。若比丘眼识于色，不爱乐染著；不爱乐染著者，不依于识，不触、不著、不取故，此诸比丘得见法般涅槃。耳、鼻、舌、身、意识法，亦复如是。是故长者，有比丘得见法般涅槃者，有不得见法般涅槃者。"

　　如长者所问经，如是阿难所问经，及佛自为诸比丘所说经，亦如上说。

[**（二三八）**]{style="color: rgb(2, 30, 170);"}

　　如是我闻。一时佛住毗舍离猕猴池侧重阁讲堂。

　　时有异比丘往诣佛所，稽首佛足，退坐一面，白佛言："世尊，何因何缘眼识生？何因何缘耳、鼻、舌、身、意识生？"

　　佛告比丘："眼因缘色，眼识生。所以者何？若眼识生，一切眼、色因缘故。耳、声因缘，鼻、香因缘，舌、味因缘，身、触因缘，意、法因缘，意识生。所以者何？诸所有意识，彼一切皆意法因缘生故。是名比丘眼识因缘生，乃至意识因缘生。"

　　时彼比丘闻佛所说，欢喜随喜，作礼而去。

[**（二三九）**]{style="color: rgb(2, 30, 170);"}

　　如是我闻。一时佛住毗舍离猕猴池侧重阁讲堂。

　　尔时世尊告诸比丘："我今当说结所系法及结法。云何结所系法？眼色、耳声、鼻香、舌味、身触、意法，是名结所系法。云何结法？谓欲贪，是名结法。"

　　佛说此经已，诸比丘闻佛所说，欢喜奉行。

[**（二四○）**]{style="color: rgb(2, 30, 170);"}

　　如是我闻。一时佛住毗舍离猕猴池侧重阁讲堂。

　　尔时世尊告诸比丘："我今当说所取法及取法。云何所取法？眼色、耳声、鼻香、舌味、身触、意法，是名所取法。云何取法？谓欲贪，是名取法。"

　　佛说此经已，诸比丘闻佛所说，欢喜奉行。

[**（二四一）**]{style="color: rgb(2, 30, 170);"}

　　如是我闻。一时佛住毗舍离猕猴池侧重阁讲堂。

　　尔时世尊告诸比丘："愚痴无闻凡夫，比丘，宁以火烧热铜筹，以烧其目，令其炽燃，不以眼识取于色相、取随形好。所以者何？取于色相、取随形好故，堕恶趣中，如沉铁丸。愚痴无闻凡夫，宁烧铁锥以钻其耳，不以耳识取其声相、取随声好。所以者何？耳识取声相、取随声好者，身坏命终，堕恶趣中，如沉铁丸。愚痴无闻凡夫，宁以利刀断截其鼻，不以鼻识取于香相、取随香好。所以者何？以取香相、取随香好故，身坏命终，堕恶趣中，如沉铁丸。愚痴无闻凡夫，宁以利刀断截其舌，不以舌识取于味相、取随味好。所以者何？以取味相、随味好故，身坏命终，堕恶趣中，如沉铁丸。愚痴无闻凡夫，宁以刚铁利枪以刺其身，不以身识取于触相及随触好。所以者何？以取触相及随触好故，身坏命终，堕恶趣中，如沉铁丸。诸比丘，睡眠者是愚痴活，是痴命，无利无福，然诸比丘宁当睡眠，不于彼色而起觉想。若起觉想者，必生缠缚、诤讼，能令多众起于非义，不能饶益安乐天人。

　　"彼多闻圣弟子作如是学，我今宁以炽燃铁枪以贯其目，不以眼识取于色相，堕三恶趣，长夜受苦。我从今日当正思惟，观眼无常、有为、心缘生法，若色、眼识、眼触、眼触因缘生受，内觉若苦、若乐、不苦不乐，彼亦无常、有为、心缘生法。耳、鼻、舌、身入处，当如是学，宁以铁枪贯其身体，不以身识取于触相及随触好故，堕三恶道。我从今日当正思惟，观身无常、有为、心缘生法，若触、身识、身触、身触因缘生受，内觉若苦、若乐、不苦不乐，彼亦无常、有为、心缘生法。多闻圣弟子作如是学，睡眠者是愚痴活、痴命，无果、无利、无福。我当不眠，亦不起觉想，起想者生于缠缚、诤讼，令多人非义饶益，不得安乐。多闻圣弟子如是观者，于眼生厌，若色、眼识、眼触、眼触因缘生受，内觉若苦、若乐、不苦不乐，彼亦生厌，厌故不乐，不乐故解脱，解脱知见：我生已尽，梵行已立，所作已作，自知不受后有。耳、鼻、舌、身、意，亦复如是。"

　　佛说此经已，诸比丘闻佛所说，欢喜奉行。

[**（二四二）**]{style="color: rgb(2, 30, 170);"}

　　如是我闻。一时佛住毗舍离猕猴池侧重阁讲堂。

　　尔时世尊告诸比丘："若眼不知、不识、不断、不离欲，不堪能正尽苦。于眼若知、若识、若断、若离欲，堪能正尽苦。"

　　佛说此经已，诸比丘闻佛所说，欢喜奉行。

　　如眼四经，如是乃至意二十四经，如上说。

[**（二四三）**]{style="color: rgb(2, 30, 170);"}

　　如是我闻。一时佛住毗舍离猕猴池侧重阁讲堂。

　　尔时世尊告诸比丘："若诸比丘于眼味者，当知是沙门、婆罗门不得自在脱于魔手，魔缚所缚，入于魔系。耳、鼻、舌、身、意，亦复如是。若沙门、婆罗门于眼不味者，当知是沙门、婆罗门不随于魔，脱于魔手，不入魔系。"

　　佛说此经已，诸比丘闻佛所说，欢喜奉行。

　　如味，如是欢喜、赞叹、染著、坚住、爱乐、憎嫉，亦如是说。

　　如内入处七经，外入处七经亦如是说。

[**（二四四）**]{style="color: rgb(2, 30, 170);"}

　　如是我闻。一时佛住毗舍离猕猴池侧重阁讲堂。

　　尔时世尊告诸比丘："有六魔钩。云何为六？眼味著色，是则魔钩。耳味著声，是则魔钩。鼻味著香，是则魔钩。舌味著味，是则魔钩。身味著触，是则魔钩。意味著法，是则魔钩。若沙门、婆罗门眼味著色者，当知是沙门、婆罗门，魔钩钩其咽，于魔不得自在。"

　　秽说、净说，广说如上。

[**（二四五）**]{style="color: rgb(2, 30, 170);"}

　　如是我闻。一时佛住拘留搜调伏驳牛聚落。

　　尔时世尊告诸比丘："我今当为汝等说法，初语亦善，中语亦善，后语亦善，善义善味，纯一满净，清白梵行，谓《四品法经》。谛听善思，当为汝说。

　　"何等为《四品法经》？有眼识色，可爱、可念、可乐、可著，比丘见已，欢喜、赞叹、乐著、坚住。有眼识色，不可爱、不可念、不可乐著、苦厌，比丘见已，瞋恚、嫌薄。如是比丘于魔不得自在，乃至不得解脱魔系。耳、鼻、舌、身、意，亦复如是。

　　"有眼识色，可爱、可念、可乐、可著，比丘见已，知喜不赞叹、不乐著坚实。有眼识色，不可爱、念、乐、著，比丘见已，不瞋恚、嫌薄。如是比丘，不随魔自在，乃至解脱魔系。耳、鼻、舌、身、意，亦复如是。是名比丘《四品法经》。"

[**（二四六）**]{style="color: rgb(2, 30, 170);"}

　　如是我闻。一时佛住王舍城耆阇崛山。

　　尔时世尊晨朝着衣持钵，入王舍城乞食。

　　尔时天魔波旬作是念："沙门瞿昙晨朝着衣持钵，入王舍城乞食。我今当往，乱其道意。"

　　时魔波旬化作御车像类，执杖觅牛，着弊衣，蓬头乱发，手脚剥裂。手执牛杖，至世尊前，问言："瞿昙，见我牛不？"

　　世尊作是念："此是恶魔，欲来乱我。"即告魔言："恶魔，何处有牛？何用牛为？"

　　魔作是念："沙门瞿昙知我是魔。"而白佛言："瞿昙，眼触入处，是我所乘。耳、鼻、舌、身、意触入处，是我所乘。"复问："瞿昙，欲何所之？"

　　佛告恶魔："汝有眼触入处，耳、鼻、舌、身、意触入处。若彼无眼触入处，无耳、鼻、舌、身、意触入处，汝所不到，我往到彼。"

　　尔时天魔波旬即说偈言：

"若常有我者，彼悉是我所，

一切悉属我，瞿昙何所之？"

　　尔时世尊说偈答言：

"若言有我者，彼说我则非，

是故知波旬，即自堕负处。"

　　魔复说偈言：

"若说言知道，安隐向涅槃，

汝自独游往，何烦教他为？"

　　世尊复说偈答言：

"若有离魔者，问度彼岸道，

为彼平等说，真实永无余，

时习不放逸，永离魔自在。"

　　魔复说偈言：

"有石似段肉，饿乌来欲食，

彼作软美想，欲以补饥虚，

竟不得其味，折觜而腾虚。

我今犹如乌，瞿昙如石生，

不入愧而去，犹乌陵虚逝，

内心怀愁毒，即彼没不现。"

[**（二四七）**]{style="color: rgb(2, 30, 170);"}

　　如是我闻。一时佛住王舍城耆阇崛山。

　　尔时世尊告诸比丘："若沙门、婆罗门眼习近于色，则随魔所自在，乃至不得解脱魔系。耳、鼻、舌、身、意，亦复如是。若沙门、婆罗门眼不习近于色，不随魔自在，乃至得解脱魔系。耳、鼻、舌、身、意，亦复如是。"

　　佛说此经已，诸比丘闻佛所说，欢喜奉行。

　　如习近，如是系著、如是味、如是邻、聚、若使、受持、系著、我所、求、欲、淳、浓、不舍，亦如上说。

[**（二四八）**]{style="color: rgb(2, 30, 170);"}

　　如是我闻。一时佛住波吒利弗多罗国鸡林园。

　　尔时尊者阿难往诣尊者大纯陀所，共相问讯已，于一面坐。

　　尔时尊者阿难语尊者纯陀言："欲有所问，宁有闲暇见答以不？"

　　尊者纯陀语尊者阿难言："随仁所问，知者当答。"

　　尊者阿难问尊者纯陀："如世尊、如来、应、等正觉所知所见，说四大造色，施设、显露此四大色非我。如来、应、等正觉所知所见，亦复说识非我耶？"

　　尊者纯陀语尊者阿难言："仁者最为多闻，我从远来诣尊者所，为问此法故。今日尊者唯愿为说此义。"

　　尊者阿难语纯陀言："我今问尊者，随意见答。尊者纯陀，为有眼、有色、有眼识不？"

　　答言："有，尊者阿难。"

　　复问："为缘眼及色，生眼识不？"

　　答言："如是，尊者阿难。"

　　复问："缘眼及色生眼识，彼因、彼缘为常、为无常？"

　　答言："无常，尊者阿难。"

　　又问："彼因、彼缘生眼识，彼因、彼缘无常变易时，彼识住耶？"

　　答曰："不也，尊者阿难。"

　　尊者阿难复问："于意云何？彼法若生、若灭可知，多闻圣弟子于中宁见是我、异我、相在不？"

　　答曰："不也，尊者阿难。"

　　"耳、鼻、舌、身、意、法，于意云何？有意、有法、有意识不？"

　　答曰："有，尊者阿难。"

　　复问："为缘意及法，生意识不？"

　　答曰："如是，尊者阿难。"

　　复问："若意缘法生意识，彼因、彼缘为常、为无常？"

　　答曰："无常，尊者阿难。"

　　复问："若因、若缘生意识，彼因、彼缘无常变易时，意识住耶？"

　　答曰："不也，尊者阿难。"

　　复问："于意云何？彼法若生、若灭可知，多闻圣弟子宁于中见我、异我、相在不？"

　　答言："不也，尊者阿难。"

　　尊者阿难语纯陀言："是故尊者，而如来、应、等正觉所知所见，说识亦无常。譬如士夫持斧入山，见芭蕉树，谓堪材用，断根截叶，斫枝剥皮，求其坚实，剥至于尽，都无坚处。如是多闻圣弟子正观眼识，耳、鼻、舌、身、意识，当正观时，都无可取，无可取故无所著，无所著故自觉涅槃：我生已尽，梵行已立，所作已作，自知不受后有。"

　　彼二正士说是法时，展转随喜，各还其所。

