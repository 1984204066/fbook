<!Doctype html>
<html>
<head>
<META http-equiv="Content-Type" content="text/html; charset=UTF-8">
<META name = "Discription" content = "中阿含经，佛教，佛经">
<META name = "Keywords" content = "中阿含经，佛教，佛经">
<meta http-equiv="imagetoolbar" content="no">
<link rel="stylesheet" href="../../common/common.css" type="text/css">
<link rel="stylesheet" href="../css.css" type="text/css">
<script type="text/javascript" src="../../common/common_new.js"></script>
<title>《中阿含经》,佛经</title>
</head>

<body>
<script><!--
genNavigator("LEFT");
--></script>

<div class="main">
<table  cellspacing='0'>
    <tr><td width="80">
      <a href="../../index.htm" target="_blank"><img src="../../img/logo.gif" border="0" alt="劝学网主页"></a>
    </td><td width="300">
      <table style="width:100%;align:center;"><tr>
          <td width="20%" class="head_td top_bottom"><a href="../../index.htm" target="_blank">主页</a></td>
          <td width="20%" class="head_td top_bottom"><a href="../../CT_RuJia/index.html">儒家</a></td>
          <td width="20%" class="head_td top_bottom"><a href="../../CT_DaoJia/index.html">道家</a></td>
          <td width="20%" class="head_td top_bottom current_menu"><a href="../../CT_FoJia/index.html">佛经</a></td>
          <td width="20%" class="head_td top_bottom"><a href="../../CT_FaJia/index.html">法家</a></td>
      </tr></table>
      <table style="width:100%;align:center;"><tr>
          <td width="20%" class="head_td"><a href="../../CT_BaiJia/index.html">百家</a></td>
          <td width="20%" class="head_td"><a href="../../CT_BingFa/index.html">兵法</a></td>
          <td width="20%" class="head_td"><a href="../../CT_ZhongYi/index.html">中医</a></td>
          <td width="20%" class="head_td"><a href="../../LS_ZhengShi/index.html">正史</a></td>
          <td width="20%" class="head_td"><a href="../../LS_LiShiIndex.html">历史</a></td>
      </tr></table>
      <table style="width:100%;align:center;"><tr>
          <td width="20%" class="head_td top_bottom"><a href="../../QT_MingXiang/Index.html">易经</a></td>
          <td width="20%" class="head_td top_bottom"><a href="../../CT_NanHuaiJin/index.html">南怀瑾</a></td>
          <td width="20%" class="head_td top_bottom"><a href="../../QT_XiaoYa/Index.html">小雅</a></td>
          <td width="20%" class="head_td top_bottom"><a href="http://jianzhan.quanxue.cn" target="_blank">自助建站</a></td>
          <td width="20%" class="head_td top_bottom"><a href="http://buy.quanxue.cn" target="_blank">书城</a></td>
      </tr></table>
<script><!--
genMenu();
--></script>

  	
	

<h1>《中阿含经》第35卷  梵志品第十二（有二十经）（第三念诵）</h1><hr />
<p>
雨势、歌罗、数，瞿默、象迹喻，
</p><p>
闻德、何苦、欲，郁瘦、阿摄惒。

</p>

<h2>梵志品雨势经第一</h2>
<p>
我闻如是：一时，佛游王舍城，在鹫岩山中。
</p><p>
尔时，摩竭陀王未生怨鞞陀提子，与跋耆相憎，常在眷属数作是说：“跋耆国人有大如意足，有大威德，有大福佑，有大威神。我当断灭跋耆人种，破坏跋耆，令跋耆人遭无量厄。”
</p><p>
于是，摩竭陀王未生怨鞞陀提子闻世尊游王舍城，在鹫岩山中，便告大臣雨势曰：“我闻沙门瞿昙游王舍城，在鹫岩山中。雨势，汝往至沙门瞿昙所，汝持我名问讯圣体安快无病，气力如常耶？当作是语：‘瞿昙，摩竭陀王未生怨鞞陀提子问讯圣体安快无病，气力如常耶？瞿昙，摩竭陀王未生怨鞞陀提子与跋耆相憎，常在眷属数作是说：“跋耆国人有大如意足，有大威德，有大福佑，有大威神。我当断灭跋耆人种，破坏跋耆，令跋耆人遭无量厄。”沙门瞿昙当何所说？’雨势，若沙门瞿昙有所说者，汝善受持。所以者何？如是之人，终不妄说。”
</p><p>
大臣雨势受王教已，乘最好乘，与五百乘俱出王舍城，即便往诣鹫岩山中。登鹫岩山，下车步进，往诣佛所，便与世尊共相问讯，却坐一面，白曰：“瞿昙，摩竭陀王未生怨鞞陀提子问讯圣体安快无病，气力如常耶？瞿昙，摩竭陀王未生怨鞞陀提子与跋耆相憎，常在眷属数作是说：‘跋耆国人有大如意足，有大威德，有大福佑，有大威神。我当断灭跋耆人种，破坏跋耆，令跋耆人遭无量厄。’沙门瞿昙当何所说？”
</p><p>
世尊闻已，告曰：“雨势，我昔曾游于跋耆国，彼国有寺名遮惒逻。雨势，尔时我为跋耆国人说七不衰法，跋耆国人则能受行七不衰法。雨势，若跋耆国人行七不衰法而不犯者，跋耆必胜，则为不衰。”
</p><p>
大臣雨势白世尊曰：“沙门瞿昙略说此事，不广分别，我等不能得解此义。愿沙门瞿昙广分别说，当令我等得知此义。”
</p><p>
世尊告曰：“雨势，谛听！善思念之，我当为汝广说此义。”
</p><p>
大臣雨势受教而听。
</p><p>
是时，尊者阿难执拂持佛，世尊回顾问曰：“阿难，颇闻跋耆数数集会，多聚集耶？”
</p><p>
尊者阿难白曰：“世尊，我闻跋耆数数集会，多聚集也！”
</p><p>
世尊即告大臣雨势：“若彼跋耆数数集会，多聚集者，跋耆必胜，则为不衰。”
</p><p>
世尊复问尊者阿难：“颇闻跋耆共俱集会，俱作跋耆事，共俱起耶？”
</p><p>
尊者阿难白曰：“世尊，我闻跋耆共俱集会，俱作跋耆事，共俱起也！”
</p><p>
世尊复告大臣雨势：“若彼跋耆共俱集会，俱作跋耆事，共俱起者，跋耆必胜，则为不衰。”
</p><p>
世尊复问尊者阿难：“颇闻跋耆未施设者不更施设，本所施设而不改易，旧跋耆法善奉行耶？”
</p><p>
尊者阿难白曰：“世尊，我闻跋耆未施设者不更施设，本所施设而不改易，旧跋耆法善奉行也！”
</p><p>
世尊复告大臣雨势：“若彼跋耆未施设者不更施设，本所施设而不改易，旧跋耆法善奉行者，跋耆必胜，则为不衰。”
</p><p>
世尊复问尊者阿难：“颇闻跋耆不以力势而犯他妇、他童女耶？”
</p><p>
尊者阿难白曰：“世尊，我闻跋耆不以力势而犯他妇、他童女也！”
</p><p>
世尊复告大臣雨势：“若彼跋耆不以力势而犯他妇、他童女者，跋耆必胜，则为不衰。”
</p><p>
世尊复问尊者阿难：“颇闻跋耆有名德尊重者，跋耆悉共宗敬、恭奉、供养，于彼闻教则受耶？”
</p><p>
尊者阿难白曰：“世尊，我闻跋耆有名德尊重者，跋耆悉共宗敬、恭奉、供养，于彼闻教则受。”
</p><p>
世尊复告大臣雨势：“若彼跋耆有名德尊重者，跋耆悉共宗敬、恭奉、供养，于彼闻教则受者，跋耆必胜，则为不衰。”
</p><p>
世尊复问尊者阿难：“颇闻跋耆所有旧寺，跋耆悉共修饰，遵奉、供养、礼事，本之所施常作不废，本之所为不减损耶？”
</p><p>
尊者阿难白曰：“世尊，我闻跋耆所有旧寺，跋耆悉共修饰，遵奉、供养、礼事，本之所施常作不废，本之所为不减损也！”
</p><p>
世尊复告大臣雨势：“若彼跋耆所有旧寺，跋耆悉共修饰，遵奉、供养、礼事，本之所施常作不废，本之所为不减损者，跋耆必胜，则为不衰。”
</p><p>
世尊复问尊者阿难：“颇闻跋耆悉共拥护诸阿罗诃，极大爱敬，常愿未来阿罗诃者而欲令来，既已来者乐恒久住，常使不乏衣被、饮食、床榻、汤药诸生活具耶？”
</p><p>
尊者阿难白曰：“世尊，我闻跋耆悉共拥护诸阿罗诃，极大爱敬，常愿未来阿罗诃者而欲令来，既已来者乐恒久住，常使不乏衣被、饮食、床榻、汤药诸生活具！”
</p><p>
世尊复告大臣雨势：“若彼跋耆悉共拥护诸阿罗诃，极大爱敬，常愿未来阿罗诃者而欲令来，既已来者乐恒久住，常使不乏衣被、饮食、床榻、汤药诸生活具者，跋耆必胜，则为不衰。雨势，跋耆行此七不衰法，诸受持此七不衰法者，跋耆必胜，则为不衰。”
</p><p>
于是，大臣雨势即从座起，偏袒著衣，叉手向佛，白曰：“瞿昙，设彼跋耆成就一不衰法者，摩竭陀王未生怨鞞陀提子不能伏彼，况复具七不衰法耶？瞿昙，我国事多，请退还归。”
</p><p>
世尊报曰：“欲去随意！”
</p><p>
于是，大臣雨势闻佛所说，则善受持，起绕世尊三匝而去。
</p><p>
大臣雨势去后不久，于是，世尊回顾告曰：“阿难，若有比丘依鹫岩山处处住者，宣令一切尽集讲堂，一切集已，便来白我。”
</p><p>
尊者阿难即受佛教：“唯然，世尊。”
</p><p>
是时，尊者阿难便行宣令，若有比丘依鹫岩山处处住者，今令一切尽集讲堂。一切集已，还诣佛所，稽首作礼，却住一面，白曰：“世尊，我已宣令，若有比丘依鹫岩山处处住者，悉令一切尽集讲堂。今皆已集，惟愿世尊自知其时！”
</p><p>
于是，世尊将尊者阿难往诣讲堂，于比丘众前敷座而坐，告诸比丘：“今为汝说七不衰法，汝等谛听！善思念之。”
</p><p>
时，诸比丘白曰：“唯然。”
</p><p>
佛言：“云何为七？若比丘数数集会，多聚集者，比丘必胜，则法不衰。若比丘共齐集会，俱作众事，共俱起者，比丘必胜，则法不衰。若比丘未施设事不更施设，本所施设而不改易，我所说戒善奉行者，比丘必胜，则法不衰。若比丘此未来有爱喜欲共俱，爱乐彼彼有起不随者，比丘必胜，则法不衰。若比丘有长老上尊俱学梵行，比丘悉共宗敬、恭奉、供养，于彼闻教则受者，比丘必胜，则法不衰。若比丘有无事处山林高岩，闲居静处，寂无音声，远离，无恶，无有人民，随顺宴坐，乐住不离者，比丘必胜，则法不衰。若比丘悉共拥护诸梵行者，至重爱敬，常愿未来诸梵行者而欲令来，既已来者乐恒久住，常使不乏衣被、饮食、床榻、汤药诸生活具者，比丘必胜，则法不衰。若比丘行此七不衰法，受持不犯者，比丘必胜，则法不衰。”
</p><p>
于是，世尊复告诸比丘曰：“我为汝等更说七不衰法，汝等谛听！善思念之。”
</p><p>
时，诸比丘白曰：“唯然。”
</p><p>
佛言：“云何为七？若比丘尊师，恭敬、极重供养、奉事者，比丘必胜，则法不衰。若比丘法、众、戒、不放逸、供给、定，恭敬、极重供养、奉事者，比丘必胜，则法不衰。若比丘行此七不衰法，受持不犯者，比丘必胜，则法不衰。”
</p><p>
世尊复告诸比丘曰：“我为汝等更说七不衰法，汝等谛听！善思念之。”
</p><p>
时，诸比丘白曰：“唯然。”
</p><p>
佛言：“云何为七？若比丘不行于业，不乐于业，不习业者，比丘必胜，则法不衰。不行哗说，不乐哗说，不习哗说者；不行聚会，不乐聚会，不习聚会者；不行杂合，不乐杂合，不习杂合者；不行睡眠，不乐睡眠，不习睡眠者；不为利，不为誉，不为他人行梵行者；不为暂尔，不为德胜，于其中间舍方便，令德胜者，比丘必胜，则法不衰。若比丘行此七不衰法，受持不犯者，比丘必胜，则法不衰。”
</p><p>
世尊复告诸比丘曰：“我为汝等更说七不衰法，汝等谛听！善思念之。”
</p><p>
时，诸比丘白曰：“唯然。”
</p><p>
佛言：“云何为七？若比丘成就信财、戒财、惭财、愧财、博闻财、施财，成就慧财者，比丘必胜，则法不衰。若比丘行此七不衰法，受持不犯者，比丘必胜，则法不衰。”
</p><p>
世尊复告诸比丘曰：“我为汝等更说七不衰法，汝等谛听！善思念之。”
</p><p>
时，诸比丘白曰：“唯然。”
</p><p>
佛言：“云何为七？若比丘成就信力、精进力、惭力、愧力、念力、定力，成就慧力者，比丘必胜，则法不衰。若比丘行此七不衰法，受持不犯者，比丘必胜，则法不衰。”
</p><p>
世尊复告诸比丘曰：“我为汝等更说七不衰法，汝等谛听！善思念之。”
</p><p>
时，诸比丘白曰：“唯然。”
</p><p>
佛言：“云何为七？若比丘修念觉支，依舍离、依无欲、依灭尽，趣向出要，择法、精进、喜、息、定，修舍觉支，依舍离、依无欲、依灭尽，趣向出要者，比丘必胜，则法不衰。若比丘行此七不衰法，受持不犯者，比丘必胜，则法不衰。”
</p><p>
世尊复告诸比丘曰：“我为汝等更说七不衰法，汝等谛听！善思念之。”
</p><p>
时，诸比丘白曰：“唯然。”
</p><p>
佛言：“云何为七？若比丘应与面前律与面前律，应与忆律与忆律，应与不痴律与不痴律，应与自发露与自发露，应与居与居，应与展转与展转，众中起诤，当以如弃粪扫，止诤法止之者，比丘必胜，则法不衰。若比丘行此七不衰法，受持不犯者，比丘必胜，则法不衰。”
</p><p>
世尊复告诸比丘曰：“今为汝等说六慰劳法，汝等谛听！善思念之。”
</p><p>
时，诸比丘白曰：“唯然。”
</p><p>
佛言：“云何为六？以慈身业向诸梵行，是慰劳法，爱法乐法，令爱令重，令奉令敬，令修令摄，得沙门，得一心，得精进，得涅槃。如是慈口业、慈意业。若有法利，如法得利，自所饭食，至在钵中。如是利分，布施诸梵行，是慰劳法，爱法乐法，令爱令重，令奉令敬，令修令摄，得沙门，得一心，得精进，得涅槃。若有戒不缺、不穿、无秽、无黑，如地不随他，圣所称誉，具善受持。如是戒分，布施诸梵行，是慰劳法，爱法乐法，令爱令重，令奉令敬，令修令摄，得沙门，得一心，得精进，得涅槃。若有见是圣出要，明了深达，能正尽苦。如是见分，布施诸梵行，是慰劳法，爱法乐法，令爱令重，令奉令敬，令修令摄，得沙门，得一心，得精进，得涅槃。我向所言六慰劳法者，因此故说。”
</p><p>
佛说如是，彼诸比丘闻佛所说，欢喜奉行。

</p>



<hr />
<span class="foot_key">分类:</span><a href="../index.html">佛经</a>      <span class="foot_key">书名:</span><a href="../ZhongAHanIndex.html">《中阿含经》</a>      <span class="foot_key">作者:</span>（东晋）瞿昙僧伽提婆（译）
<script><!--
	  genNavigator("DOWN");
	--></script>
</div>
</body>
</html>
