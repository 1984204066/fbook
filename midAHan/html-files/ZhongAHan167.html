<!Doctype html>
<html>
<head>
<META http-equiv="Content-Type" content="text/html; charset=UTF-8">
<META name = "Discription" content = "中阿含经，佛教，佛经">
<META name = "Keywords" content = "中阿含经，佛教，佛经">
<meta http-equiv="imagetoolbar" content="no">
<link rel="stylesheet" href="../../common/common.css" type="text/css">
<link rel="stylesheet" href="../css.css" type="text/css">
<script type="text/javascript" src="../../common/common_new.js"></script>
<title>《中阿含经》,佛经</title>
</head>

<body>
<script><!--
genNavigator("LEFT");
--></script>

<div class="main">
<table  cellspacing='0'>
    <tr><td width="80">
      <a href="../../index.htm" target="_blank"><img src="../../img/logo.gif" border="0" alt="劝学网主页"></a>
    </td><td width="300">
      <table style="width:100%;align:center;"><tr>
          <td width="20%" class="head_td top_bottom"><a href="../../index.htm" target="_blank">主页</a></td>
          <td width="20%" class="head_td top_bottom"><a href="../../CT_RuJia/index.html">儒家</a></td>
          <td width="20%" class="head_td top_bottom"><a href="../../CT_DaoJia/index.html">道家</a></td>
          <td width="20%" class="head_td top_bottom current_menu"><a href="../../CT_FoJia/index.html">佛经</a></td>
          <td width="20%" class="head_td top_bottom"><a href="../../CT_FaJia/index.html">法家</a></td>
      </tr></table>
      <table style="width:100%;align:center;"><tr>
          <td width="20%" class="head_td"><a href="../../CT_BaiJia/index.html">百家</a></td>
          <td width="20%" class="head_td"><a href="../../CT_BingFa/index.html">兵法</a></td>
          <td width="20%" class="head_td"><a href="../../CT_ZhongYi/index.html">中医</a></td>
          <td width="20%" class="head_td"><a href="../../LS_ZhengShi/index.html">正史</a></td>
          <td width="20%" class="head_td"><a href="../../LS_LiShiIndex.html">历史</a></td>
      </tr></table>
      <table style="width:100%;align:center;"><tr>
          <td width="20%" class="head_td top_bottom"><a href="../../QT_MingXiang/Index.html">易经</a></td>
          <td width="20%" class="head_td top_bottom"><a href="../../CT_NanHuaiJin/index.html">南怀瑾</a></td>
          <td width="20%" class="head_td top_bottom"><a href="../../QT_XiaoYa/Index.html">小雅</a></td>
          <td width="20%" class="head_td top_bottom"><a href="http://jianzhan.quanxue.cn" target="_blank">自助建站</a></td>
          <td width="20%" class="head_td top_bottom"><a href="http://buy.quanxue.cn" target="_blank">书城</a></td>
      </tr></table>
<script><!--
genMenu();
--></script>

  	
	

<h1>《中阿含经》第43卷  根本分别品释中禅室尊经第五</h1><hr />
<p>
我闻如是：一时，佛游舍卫国，在胜林给孤独园。
</p><p>
尔时，尊者卢夷强耆游于释中，在无事禅室。于是，尊者卢夷强耆夜将向旦，从彼禅室出，在露地禅室荫中，于绳床上敷尼师檀，结跏趺坐。
</p><p>
尔时，有一天形体极妙，色像巍巍，夜将向旦，往诣尊者卢夷强耆所，稽首作礼，却住一面。彼天色像威神极妙，光明普照。于其禅室，彼天却住于一面已，白尊者卢夷强耆曰：“比丘，受持跋地罗帝偈及其义耶？”
</p><p>
尊者卢夷强耆答彼天曰：“我不受持跋地罗帝偈，亦不受义。”
</p><p>
寻问彼天：“汝受持跋地罗帝偈及其义耶？”
</p><p>
彼天答曰：“我受持跋地罗帝偈，然不受义。”
</p><p>
尊者卢夷强耆复问彼天：“云何受持跋地罗帝偈而不受义耶？”
</p><p>
彼天答曰：“一时，世尊游王舍城，住竹林迦兰哆园。尔时，世尊为诸比丘说跋地罗帝偈：

</p><p class="shici">
“‘慎莫念过去，亦勿愿未来，<br>
　　过去事已灭，未来复未至。<br>
　　现在所有法，彼亦当为思，<br>
　　念无有坚强，慧者觉如是。<br>
　　若作圣人行，孰知愁于死？<br>
　　我要不会彼，大苦灾患终。<br>
　　如是行精勤，昼夜无懈怠，<br>
　　是故常当说，跋地罗帝偈。’

</p><p>
“比丘，我如是受持跋地罗帝偈，不受持义。”
</p><p>
尊者卢夷强耆复问彼天：“谁受持跋地罗帝偈及其义耶？”
</p><p>
彼天答曰：“佛游舍卫国，在胜林给孤独园，彼受持跋地罗帝偈及其义也。比丘，可往面从世尊，善受持诵跋地罗帝偈及其义也。所以者何？跋地罗帝偈及其义者，有义有法，为梵行本，趣智、趣觉、趣于涅槃，族姓者至信、舍家、无家、学道，当以跋地罗帝偈及其义善受持诵。”
</p><p>
彼天说如是，稽首尊者卢夷强耆足，绕三匝已，即彼处没。
</p><p>
天没不久，于是，尊者卢夷强耆在释中受夏坐讫，过三月已，补治衣竟，摄衣持钵，往诣舍卫国。展转进前，至舍卫国，住胜林给孤独园。
</p><p>
尔时，尊者卢夷强耆往诣佛所，稽首作礼，却坐一面，白曰：“世尊，我一时游于释中，在无事禅室。世尊，我于尔时夜将向旦，从彼禅室出，在露地禅室荫中，于绳床上敷尼师檀，结跏趺坐。尔时，有一天形体极妙，色像巍巍，夜将向旦，来诣我所，稽首作礼，却住一面。彼天色像威神极妙，光明普照。于其禅室，彼天却住于一面已，而白我曰：‘比丘，受持跋地罗帝偈及其义耶？’我答彼天：‘不受持跋地罗帝偈，亦不受义。’寻问彼天：‘汝受持跋地罗帝偈及其义耶？’彼天答曰：‘我受持跋地罗帝偈，然不受义。’我复问天：‘云何受持跋地罗帝偈而不受义耶？’天答我曰：‘一时，佛游王舍城，住竹林迦兰哆园，尔时，世尊为诸比丘说跋地罗帝偈：

</p><p class="shici">
“‘“慎莫念过去，亦勿愿未来，<br>
　　　过去事已灭，未来复未至。<br>
　　　现在所有法，彼亦当为思，<br>
　　　念无有坚强，慧者觉如是。<br>
　　　若作圣人行，孰知愁于死？<br>
　　　我要不会彼，大苦灾患终。<br>
　　　如是行精勤，昼夜不懈怠，<br>
　　　是故常当说，跋地罗帝偈。”

</p><p>
“‘比丘，我如是受持拔地罗帝偈，不受持义也。’我复问天：‘谁受持跋地罗帝偈及其义耶？’天答我曰：‘佛游舍卫国，在胜林给孤独园，彼受持跋地罗帝偈及其义也。比丘，可往面从世尊，善受持诵跋地罗帝偈及其义也。所以者何？跋地罗帝偈及其义者，有义有法，为梵行本，趣智、趣觉、趣于涅槃，族姓者至信、舍家、无家、学道，当以跋地罗帝偈及其义善受持诵。’彼天说如是，稽首我足，绕三匝已，即彼处没。”
</p><p>
于是，世尊问尊者卢夷强耆：“汝知彼天从何处来？彼天名何耶？”
</p><p>
尊者卢夷强耆答曰：“世尊，我不知彼天从何处来，亦不知名也。”
</p><p>
世尊告曰：“强耆，彼天子名般那，为三十三天军将。”
</p><p>
彼时，尊者卢夷强耆白曰：“世尊，今正是时。善逝，今正是时。若世尊为诸比丘说跋地罗帝偈及其义者，诸比丘从世尊闻已，当善受持。”
</p><p>
世尊告曰：“强耆，谛听！善思念之，我当为汝广说其义。”
</p><p>
尊者卢夷强耆白曰：“唯然，当受教听。”
</p><p>
佛言：

</p><p class="shici">
“慎莫念过去，亦勿愿未来，<br>
　过去事已灭，未来复未至。<br>
　现在所有法，彼亦当为思，<br>
　念无有坚强，慧者觉如是。<br>
　若作圣人行，孰知愁于死？<br>
　我要不会彼，大苦灾患终。<br>
　如是行精勤，昼夜无懈怠，<br>
　是故常当说，跋地罗帝偈。

</p><p>
“强耆，云何比丘念过去耶？若比丘乐过去色，欲、著、住；乐过去觉、想、行、识，欲、著、住，如是比丘念过去也。强耆，云何比丘不念过去？若比丘不乐过去色，不欲、不著、不住；不乐过去觉、想、行、识，不欲、不著、不住，如是比丘不念过去。
</p><p>
“强耆，云何比丘愿未来耶？若比丘乐未来色，欲、著、住；乐未来觉、想、行、识，欲、著、住，如是比丘愿未来也。强耆，云何比丘不愿未来？若比丘不乐未来色，不欲、不著、不住；不乐未来觉、想、行、识，不欲、不著、不住，如是比丘不愿未来。
</p><p>
“强耆，云何比丘受现在法？若比丘乐现在色，欲、著、住；乐现在觉、想、行、识，欲、著、住，如是比丘受现在法。强耆，云何比丘不受现在法？若比丘不乐现在色，不欲、不著、不住；不乐现在觉、想、行、识，不欲、不著、不住，如是比丘不受现在法。”
</p><p>
佛说如是，尊者卢夷强耆及诸比丘闻佛所说，欢喜奉行。


</p>



<hr />
<span class="foot_key">分类:</span><a href="../index.html">佛经</a>      <span class="foot_key">书名:</span><a href="../ZhongAHanIndex.html">《中阿含经》</a>      <span class="foot_key">作者:</span>（东晋）瞿昙僧伽提婆（译）
<script><!--
	  genNavigator("DOWN");
	--></script>
</div>
</body>
</html>
