<!Doctype html>
<html>
<head>
<META http-equiv="Content-Type" content="text/html; charset=UTF-8">
<META name = "Discription" content = "长阿含经,佛经">
<META name = "Keywords" content = "长阿含经,佛经">
<meta http-equiv="imagetoolbar" content="no">
<link rel="stylesheet" href="../../common/common.css" type="text/css">
<link rel="stylesheet" href="../css.css" type="text/css">
<script type="text/javascript" src="../../common/common_new.js"></script>
<title>《长阿含经》| 佛经</title>
</head>

<body>
<script><!--
genNavigator("LEFT");
--></script>

<div class="main">
<table  cellspacing='0'>
    <tr><td width="80">
      <a href="../../index.htm" target="_blank"><img src="../../img/logo.gif" border="0" alt="劝学网主页"></a>
    </td><td width="300">
      <table style="width:100%;align:center;"><tr>
          <td width="20%" class="head_td top_bottom"><a href="../../index.htm" target="_blank">主页</a></td>
          <td width="20%" class="head_td top_bottom"><a href="../../CT_RuJia/index.html">儒家</a></td>
          <td width="20%" class="head_td top_bottom"><a href="../../CT_DaoJia/index.html">道家</a></td>
          <td width="20%" class="head_td top_bottom current_menu"><a href="../../CT_FoJia/index.html">佛经</a></td>
          <td width="20%" class="head_td top_bottom"><a href="../../CT_FaJia/index.html">法家</a></td>
      </tr></table>
      <table style="width:100%;align:center;"><tr>
          <td width="20%" class="head_td"><a href="../../CT_BaiJia/index.html">百家</a></td>
          <td width="20%" class="head_td"><a href="../../CT_BingFa/index.html">兵法</a></td>
          <td width="20%" class="head_td"><a href="../../CT_ZhongYi/index.html">中医</a></td>
          <td width="20%" class="head_td"><a href="../../LS_ZhengShi/index.html">正史</a></td>
          <td width="20%" class="head_td"><a href="../../LS_LiShiIndex.html">历史</a></td>
      </tr></table>
      <table style="width:100%;align:center;"><tr>
          <td width="20%" class="head_td top_bottom"><a href="../../QT_MingXiang/Index.html">易经</a></td>
          <td width="20%" class="head_td top_bottom"><a href="../../CT_NanHuaiJin/index.html">南怀瑾</a></td>
          <td width="20%" class="head_td top_bottom"><a href="../../QT_XiaoYa/Index.html">小雅</a></td>
          <td width="20%" class="head_td top_bottom"><a href="http://jianzhan.quanxue.cn" target="_blank">自助建站</a></td>
          <td width="20%" class="head_td top_bottom"><a href="http://buy.quanxue.cn" target="_blank">书城</a></td>
      </tr></table>
<script><!--
genMenu();
--></script>

  	
	
<h1>《长阿含经》卷第十</h1><hr />
<h2>第二分释提桓因问经第十</h2>
<p>
如是我闻：一时，佛在摩竭国庵婆罗村北，毗陀山因陀婆罗窟中。
</p><p>
尔时，释提桓因发微妙善心，欲来见佛：“今我当往至世尊所。”
</p><p>
时，诸忉利天闻释提桓因发微妙善心，欲诣佛所，即寻诣帝释，白言：“善哉！帝释，发妙善心，欲诣如来。我等亦乐侍从诣世尊所。”
</p><p>
时，释提桓因即告执乐神般遮翼曰：“我今欲诣世尊所，汝可俱行，此忉利诸天亦当与我俱诣佛所。”
</p><p>
对曰：“唯然。”时，般遮翼持琉璃琴，于帝释前忉利天众中鼓琴供养。
</p><p>
时，释提桓因、忉利诸天及般遮翼，于法堂上忽然不现，譬如力士屈伸臂顷，至摩竭国北毗陀山中。
</p><p>
尔时，世尊入火焰三昧，彼毗陀山同一火色。时国人见，自相谓言：“此毗陀山同一火色，将是如来诸天之力。”
</p><p>
时，释提桓因告般遮翼曰：“如来至真甚难得睹，而能垂降此闲静处，寂默无声，禽兽为侣，此处常有诸大神天侍卫世尊。汝可于前鼓琉璃琴娱乐世尊，吾与诸天寻于后往。”
</p><p>
对曰：“唯然。”即受教已，持琉璃琴于先诣佛。去佛不远，鼓琉璃琴，以偈歌曰：
</p><p class="shici">
“跋陀礼汝父，汝父甚端严，<br>
　生汝时吉祥，我心甚爱乐。<br>
　本以小因缘，欲心于中生，<br>
　展转遂增广，如供养罗汉。<br>
　释子专四禅，常乐于闲居，<br>
　正意求甘露，我专念亦尔。<br>
　能仁发道心，必欲成正觉，<br>
　我今求彼女，必欲会亦尔。<br>
　我心生染著，爱好不舍离，<br>
　欲舍不能去，如象为钩制。<br>
　如热遇凉风，如渴得冷泉，<br>
　如取涅槃者，如水灭于火。<br>
　如病得良医，饥者得美食，<br>
　充足生快乐，如罗汉游法。<br>
　如象被深钩，而犹不肯伏，<br>
　奔突难禁制，放逸不自止。<br>
　犹如清凉池，众华覆水上，<br>
　疲热象沐浴，举身得清凉。<br>
　我前后所施，供养诸罗汉，<br>
　世有福报者，尽当与彼供。<br>
　汝死当共死，汝无我活为？<br>
　宁使我身死，不能无汝存。<br>
　忉利天之主，释今与我愿，<br>
　称汝礼节具，汝善思察之。”
</p><p>
尔时，世尊从三昧起，告般遮翼言：“善哉！善哉！般遮翼，汝能以清净音和琉璃琴称赞如来，琴声、汝音，不长不短，悲和哀婉，感动人心。汝琴所奏，众义备有，亦说欲缚，亦说梵行，亦说沙门，亦说涅槃。”
</p><p>
尔时，般遮翼白佛言：“我念世尊昔郁鞞罗尼连禅水边，阿游波陀尼俱律树下初成佛道时，有尸汉陀天大将子及执乐天王女，共于一处，但设欲乐。我于尔时见其心尔，即为作颂，颂说欲缚，亦说梵行，亦说沙门，亦说涅槃。时，彼天女闻我偈已，举目而笑，语我言：‘般遮翼，我未见如来。我曾于忉利天法讲堂上，闻彼诸天称赞如来，有如是德，有如是力。汝常怀信，亲近如来，我今意欲与汝共为知识。’世尊，我时与一言之后，不复与语。”
</p><p>
时，释提桓因作是念：“此般遮翼已娱乐如来讫，我今宁可念于彼人。”时，天帝释即念彼人。时，般遮翼复生念言：“今天帝释乃能念我。”即持琉璃琴诣帝释所。帝释告曰：“汝以我名并称忉利天意，问讯世尊：‘起居轻利，游步强耶？’”
</p><p>
时，般遮翼承帝释教，即诣世尊所，头面礼足，于一面住，白世尊言：“释提桓因及忉利诸天故，遣我来问讯世尊：‘起居轻利，游步强耶？’”
</p><p>
世尊报曰：“使汝帝释及忉利天寿命延长，快乐无患。所以然者？诸天、世人及阿须轮诸众生等，皆贪寿命、安乐、无患。”
</p><p>
尔时，帝释复自念言：“我等宜往礼觐世尊。”即与忉利诸天往诣佛所，头面礼足，却住一面，时，帝释白佛言：“不审我今去世尊远近可坐？”
</p><p>
佛告帝释曰：“汝天众多，但近我坐。”
</p><p>
时，世尊所止因陀罗窟，自然广博，无所障碍。尔时，帝释与忉利诸天及般遮翼，皆礼佛足，于一面坐。帝释白佛言：“一时，佛在舍卫国婆罗门舍，尔时世尊入火焰三昧。我时以少因缘，乘千辐宝车，诣毗楼勒天王所，于空中过，见一天女叉手在世尊前立，我寻语彼女言：‘若世尊三昧起者，汝当称我名字，问讯世尊，起居轻利，游步强耶？’不审彼女后竟为我达此心不？世尊，宁能忆此事不？”
</p><p>
佛言：“忆耳！彼女寻以汝声致问于我，吾从定起，犹闻汝车声。”
</p><p>
帝释白佛言：“昔者，我以少缘，与忉利诸天集在法堂，彼诸旧天皆作是言：‘若如来出世，增益诸天众，减损阿须轮众。’今我躬见世尊，躬身自知，躬自作证，如来、至真出现于世，增益诸天众，减损阿须轮众。此有瞿夷释女，于世尊所净修梵行，身坏命终，生忉利天宫，即为我子。忉利诸天皆称言：‘瞿夷大天子有大功德，有大威力。’复有余三比丘，于世尊所净修梵行，身坏命终，生于卑下执乐神中，常日日来为我给使。瞿夷见已，以偈触娆曰：
</p><p class="shici">
“‘汝为佛弟子，我本在家时，<br>
　　以衣食供养，礼拜致恭恪。<br>
　　汝等名何人？躬受佛教诫，<br>
　　净眼之所说，汝不观察之。<br>
　　我本礼敬汝，从佛闻上法，<br>
　　生三十三天，为帝释作子。<br>
　　汝等何不观，我所有功德？<br>
　　本为女人身，今为帝释子。<br>
　　汝等本俱共，同修于梵行，<br>
　　今独处卑贱，为吾等给使。<br>
　　本为弊恶行，今故受此报，<br>
　　独处于卑贱，为吾等给使。<br>
　　生此处不净，为他所触娆，<br>
　　闻已当患厌，此处可厌患。<br>
　　从今当精勤，勿复为人使。’
</p><p class="shici">
“二人勤精进，思惟如来法，<br>
　舍彼所恋著，观欲不净行，<br>
　欲缚不真实，诳惑于世间，<br>
　如象离羁绊，超越忉利天。<br>
　释及忉利天，集法讲堂上，<br>
　彼已勇猛力，超越忉利天。<br>
　释叹未曾有，诸天亦见过，<br>
　此是释迦子，超越忉利天，<br>
　患厌于欲缚，瞿夷说此言。<br>
　摩竭国有佛，名曰释迦文，<br>
　彼子本失意，其后还得念。<br>
　三人中一人，故为执乐神，<br>
　二人见道谛，超越忉利天。<br>
　世尊所说法，弟子不怀疑，<br>
　俱共同闻法，二人胜彼一。<br>
　自见殊胜已，皆生光音天，<br>
　我观见彼已，故来至佛所。”
</p><p>
帝释白佛言：“愿开闲暇，一决我疑。”
</p><p>
佛言：“随汝所问，吾当为汝一一演说。”
</p><p>
尔时，帝释即白佛言：“诸天、世人、乾沓和、阿修罗及余众生等，尽与何结相应，乃至怨仇、刀杖相向？”
</p><p>
佛告帝释言：“怨结之生，皆由贪嫉，故使诸天、世人、阿修罗、余众生等，刀杖相加。”
</p><p>
尔时，帝释即白佛言：“实尔！世尊，怨结之生，由贪嫉故，使诸天、世人、阿修罗、余众生等，刀杖相加。我今闻佛所说，疑网悉除，无复疑也。但不解此贪嫉之生，何由而起？何因何缘？谁为原首？从谁而有？从谁而无？”
</p><p>
佛告帝释：“贪嫉之生，皆由爱憎；爱憎为因，爱憎为缘，爱憎为首，从此而有，无此则无。”
</p><p>
尔时，帝释即白佛言：“实尔！世尊，贪嫉之生，皆由爱憎；爱憎为因，爱憎为缘，爱憎为首，从此而有，无此则无。我今闻佛所说，迷惑悉除，无复疑也。但不解爱憎复何由而生？何因何缘？谁为原首？从谁而有？从谁而无？”
</p><p>
佛告帝释：“爱憎之生，皆由于欲；因欲缘欲，欲为原首，从此而有，无此则无。”
</p><p>
尔时，帝释白佛言：“实尔！世尊，爱憎之生，皆由于欲；因欲缘欲，欲为原首，从此而有，无此则无。我今闻佛所说，迷惑悉除，无复疑也。但不知此欲复何由而生？何因何缘？谁为原首？从谁而有？从谁而无？”
</p><p>
佛告帝释：“爱由想生，因想缘想，想为原首，从此而有，无此而无。”
</p><p>
尔时，帝释白佛言：“实尔！世尊，爱由想生，因想缘想，想为原首，从此而有，无此则无。我今闻佛所说，无复疑也。但不解想复何由而生？何因何缘？谁为原首？从谁而有？从谁而无？”
</p><p>
佛告帝释：“想之所生，由于调戏；因调缘调，调为原首，从此而有，无此则无。帝释，若无调戏则无想，无想则无欲，无欲则无爱憎，无爱憎则无贪嫉；若无贪嫉，则一切众生不相伤害。帝释，但缘调为本，因调缘调，调为原首，从此有想，从想有欲，从欲有爱憎，从爱憎有贪嫉；以贪嫉故，使群生等共相伤害。”
</p><p>
帝释白佛言：“实尔！世尊，由调有想，因调缘调，调为原首，从此有想，由调而有，无调则无。若本无调者则无想，无想则无欲，无欲则无爱憎，无爱憎则无贪嫉，无贪嫉则一切群生不相伤害；但想由调生，因调缘调，调为原首，从调有想，从想有欲，从欲有爱憎，从爱憎有贪嫉，从贪嫉使一切众生共相伤害。我今闻佛所说，迷惑悉除，无复疑也。”
</p><p>
尔时，帝释复白佛言：“一切沙门、婆罗门尽除调戏在灭迹耶？为不除调戏在灭迹耶？”
</p><p>
佛告帝释：“一切沙门、婆罗门不尽除调戏在灭迹也。所以然者？帝释，世间有种种界，众生各依己界，坚固守持，不能舍离，谓己为实，余者为虚。是故，帝释，一切沙门、婆罗门不尽除调戏而在灭迹。”
</p><p>
尔时，帝释白佛言：“实尔！世尊，世间有种种众生，各依己界，坚固守持，不能舍离，谓己为是，余为虚妄，是故一切沙门、婆罗门不尽除调戏而在灭迹。我闻佛言，疑惑悉除，无复疑也。”
</p><p>
帝释复白佛言：“齐几调在灭迹耶？”
</p><p>
佛告帝释：“调戏有三：一者、口，二者、想，三者、求。彼口所言，自害、害他，亦二俱害；舍此言已，如所言，不自害、不害他，不二俱害，知时比丘如口所言，专念不乱。想亦自害、害他，亦二俱害；舍此想已，如所想，不自害、不害他，二俱不害，知时比丘如所想，专念不乱。帝释，求亦自害、害他，亦二俱害；舍此求已，如所求，不自害、不害他，不二俱害，知时比丘如所求，专念不乱。”
</p><p>
尔时，释提桓因言：“我闻佛所说，无复狐疑。”
</p><p>
又白佛言：“齐几名贤圣舍心？”
</p><p>
佛告帝释：“舍心有三：一者、喜身，二者、忧身，三者、舍身。帝释，彼喜身者，自害、害他，亦二俱害；舍此喜已，如所喜，不自害、不害他，二俱不害，知时比丘专念不忘，即名受具足戒。帝释，彼忧身者，自害、害彼，亦二俱害；舍此忧已，如所忧，不自害、不害他，二俱不害，知时比丘专念不忘，即名受具足戒。复次，帝释，彼舍身者，自害、害他，亦二俱害；舍此身已，如所舍，不自害、不害他，二俱不害，知时比丘专念不忘，是即名为受具足戒。”
</p><p>
帝释白佛言：“我闻佛所说，无复狐疑。”
</p><p>
又白佛言：“齐几名贤圣律诸根具足？”
</p><p>
佛告帝释：“眼知色，我说有二：可亲、不可亲。耳声、鼻香、舌味、身触、意法，我说有二：可亲、不可亲。”
</p><p>
尔时，帝释白佛言：“世尊，如来略说，未广分别，我以具解。眼知色，我说有二：可亲、不可亲。耳声、鼻香、舌味、身触、意法有二：可亲、不可亲。世尊，如眼观色，善法损减，不善法增，如此眼知色，我说不可亲；耳声、鼻香、舌味、身触、意知法，善法损减，不善法增，我说不可亲。世尊，如眼见色，善法增长，不善法减，如是眼知色，我说可亲；耳声、鼻香、舌味、身触、意知法，善法增长，不善法减，我说可亲。”
</p><p>
佛告帝释：“善哉！善哉！是名贤圣律诸根具足。”
</p><p>
帝释白佛言：“我闻佛所说，无复狐疑。”
</p><p>
复白佛言：“齐几比丘名为究竟、究竟梵行、究竟安隐、究竟无余？”
</p><p>
佛告帝释：“为爱所苦，身得灭者，为究竟、究竟梵行、究竟安隐、究竟无余。”
</p><p>
帝释白佛言：“我本长夜，所怀疑网，今者如来开发所疑。”
</p><p>
佛告帝释：“汝昔颇曾诣沙门、婆罗门所问此义不？”
</p><p>
帝释白佛言：“我自忆念：昔者，曾诣沙门、婆罗门所谘问此义。昔我一时曾集讲堂，与诸天众共论：‘如来为当出世？为未出世？’时共推求，不见如来出现于世，各自还宫，五欲娱乐。世尊，我复于后时见诸大神天，自恣五欲已，渐各命终。时我，世尊，怀大恐怖，衣毛为竖。时，见沙门、婆罗门处在闲静，去家离欲，我寻至彼所，问言：‘云何名究竟？’我问此义，彼不能报。彼既不知，逆问我言：‘汝为是谁？’我寻报言：‘我是释提桓因。’彼复问言：‘汝是何释？’我时答言：‘我是天帝释，心有所疑，故来相问耳！’时，我与彼如所知见，说于释义。彼闻我言，更为我弟子。我今是佛弟子，得须陀洹道，不堕余趣，极七往返，必成道果，惟愿世尊记我为斯陀含！”说此语已，复作颂曰：
</p><p class="shici">
“由彼染秽想，故生我狐疑，<br>
　长夜与诸天，推求于如来。<br>
　见诸出家人，常在闲静处，<br>
　谓是佛世尊，故往稽首言。<br>
　我今故来问，云何为究竟？<br>
　问已不能报，道迹之所趣。<br>
　今日无等尊，是我久所求，<br>
　已观察己行，心已正思惟。<br>
　唯圣先已知，我心之所行，<br>
　长夜所修业，愿净眼记之。<br>
　归命人中上，三界无极尊，<br>
　能断恩爱刺，今礼日光尊。”
</p><p>
佛告帝释：“汝忆本得喜乐、念乐时不？”
</p><p>
帝释答曰：“如是，世尊，忆昔所得喜乐、念乐。世尊，我昔曾与阿须轮共战，我时得胜，阿须轮退，我时则还，得欢喜、念乐，计此欢喜、念乐，唯有秽恶刀杖喜乐、斗讼喜乐。今我于佛所得喜、念乐，无有刀杖、诤讼之乐。”
</p><p>
佛告帝释：“汝今得喜乐、念乐，于中欲求何功德果？”
</p><p>
尔时，帝释白佛言：“我于喜乐、念乐中，欲求五功德果。何等五？”即说偈言：
</p><p class="shici">
“我后若命终，舍于天上寿，<br>
　处胎不怀患，使我心欢喜。<br>
　佛度未度者，能说正真道，<br>
　于三佛法中，我要修梵行。<br>
　以智慧身居，心自见正谛，<br>
　得达本所起，于是长解脱。<br>
　但当勤修行，习佛真实智，<br>
　设不获道证，功德犹胜天。<br>
　诸有神妙天，阿迦尼吒等，<br>
　下至末后身，必当生彼处。<br>
　我今于此处，受天清净身，<br>
　复得增寿命，净眼我自知。”
</p><p>
说此偈已，白佛言：“我于喜乐、念乐中，欲得如是五功德果。”
</p><p>
尔时，帝释语忉利诸天曰：“汝于忉利天上梵童子前恭敬礼事，今于佛前复设此敬者，不亦善哉！”
</p><p>
其语未久，时梵童子忽然于虚空中天众上立，向天帝释而说偈曰：
</p><p class="shici">
“天王清净行，多利益众生，<br>
　摩竭帝释主，能问如来义。”
</p><p>
时，梵童子说此偈已，忽然不现。是时，帝释即从座起，礼世尊足，绕佛三匝，却行而退。忉利诸天及般遮翼亦礼佛足，却行而退。时，天帝释少复前行，顾语般遮翼曰：“善哉！善哉！汝能先于佛前鼓琴娱乐，然后我及诸天于后方到。我今知汝补汝父位，于乾沓和中最为上首，当以彼跋陀乾沓和王女与汝为妻。”
</p><p>
世尊说此法时，八万四千诸天远尘离垢，诸法法眼生。
</p><p>
时，释提桓因、忉利诸天及般遮翼闻佛所说，欢喜奉行。</p>
<hr />
<span class="foot_key">分类:</span><a href="../index.html">佛经</a>      <span class="foot_key">书名:</span><a href="../ChangAHanIndex.html">《长阿含经》</a>      <span class="foot_key">作者:</span>佛陀耶舍、竺佛念
<script><!--
	  genNavigator("DOWN");
	--></script>
</div>
</body>
</html>
