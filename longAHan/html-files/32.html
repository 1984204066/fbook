<!Doctype html>
<html>
<head>
<META http-equiv="Content-Type" content="text/html; charset=UTF-8">
<META name = "Discription" content = "长阿含经,佛经">
<META name = "Keywords" content = "长阿含经,佛经">
<meta http-equiv="imagetoolbar" content="no">
<link rel="stylesheet" href="../../common/common.css" type="text/css">
<link rel="stylesheet" href="../css.css" type="text/css">
<script type="text/javascript" src="../../common/common_new.js"></script>
<title>《长阿含经》| 佛经</title>
</head>

<body>
<script><!--
genNavigator("LEFT");
--></script>

<div class="main">
<table  cellspacing='0'>
    <tr><td width="80">
      <a href="../../index.htm" target="_blank"><img src="../../img/logo.gif" border="0" alt="劝学网主页"></a>
    </td><td width="300">
      <table style="width:100%;align:center;"><tr>
          <td width="20%" class="head_td top_bottom"><a href="../../index.htm" target="_blank">主页</a></td>
          <td width="20%" class="head_td top_bottom"><a href="../../CT_RuJia/index.html">儒家</a></td>
          <td width="20%" class="head_td top_bottom"><a href="../../CT_DaoJia/index.html">道家</a></td>
          <td width="20%" class="head_td top_bottom current_menu"><a href="../../CT_FoJia/index.html">佛经</a></td>
          <td width="20%" class="head_td top_bottom"><a href="../../CT_FaJia/index.html">法家</a></td>
      </tr></table>
      <table style="width:100%;align:center;"><tr>
          <td width="20%" class="head_td"><a href="../../CT_BaiJia/index.html">百家</a></td>
          <td width="20%" class="head_td"><a href="../../CT_BingFa/index.html">兵法</a></td>
          <td width="20%" class="head_td"><a href="../../CT_ZhongYi/index.html">中医</a></td>
          <td width="20%" class="head_td"><a href="../../LS_ZhengShi/index.html">正史</a></td>
          <td width="20%" class="head_td"><a href="../../LS_LiShiIndex.html">历史</a></td>
      </tr></table>
      <table style="width:100%;align:center;"><tr>
          <td width="20%" class="head_td top_bottom"><a href="../../QT_MingXiang/Index.html">易经</a></td>
          <td width="20%" class="head_td top_bottom"><a href="../../CT_NanHuaiJin/index.html">南怀瑾</a></td>
          <td width="20%" class="head_td top_bottom"><a href="../../QT_XiaoYa/Index.html">小雅</a></td>
          <td width="20%" class="head_td top_bottom"><a href="http://jianzhan.quanxue.cn" target="_blank">自助建站</a></td>
          <td width="20%" class="head_td top_bottom"><a href="http://buy.quanxue.cn" target="_blank">书城</a></td>
      </tr></table>
<script><!--
genMenu();
--></script>

  	
	
<h1>《长阿含经》卷第十七</h1><hr />
<h2>第三分露遮经第十</h2>
<p>
如是我闻：一时，佛在拘萨罗人间游行，与大比丘众千二百五十人俱，往诣婆罗婆提婆罗门村北尸舍婆林中止宿。
</p><p>
时，有婆罗门，名曰露遮，住婆罗林中。其村丰乐，人民炽盛，波斯匿王即封此村，与婆罗门以为梵分。此婆罗门七世已来父母真正，不为他人之所轻毁，异典三部讽诵通利，种种经书尽能分别，又能善于大人相法、瞻侯吉凶、祭祀仪礼。闻沙门瞿昙释种子出家成道，于拘萨罗国人间游行，至尸舍婆林中，有大名称，流闻天下，如来、至真、等正觉，十号具足，于诸天、世人、魔、若魔、天、沙门、婆罗门众中自身作证，与他说法，上中下善，义味具足，梵行清净。“如此真人，宜往觐现，我今宁可往共相见。”
</p><p>
时，婆罗门即出彼村，诣尸舍婆林中，至世尊所，问讯已，一面坐。佛为说法，示教利喜。婆罗门闻法已，白佛言：“惟愿世尊及诸大众明受我请！”尔时，世尊默然受请。
</p><p>
彼婆罗门见佛默然，知已许可，即从座起，绕佛而去。去佛不远，便起恶见言：“诸沙门、婆罗门多知善法，多所证成，不应为他人说，但自知，休与他说为。譬如有人坏故狱已，更造新狱，斯是贪恶不善法耳！”
</p><p>
时，婆罗门还至婆罗林已，即于其夜具办种种肴膳饮食。时到，语剃头师言：“汝持我声，诣尸舍婆林中，白沙门瞿昙：‘日时已到，宜知是时。’”
</p><p>
剃头师受教即行，往到佛所，礼世尊足白：“时已到，宜知是时。”
</p><p>
尔时，世尊即著衣持钵，从诸弟子千二百五十人俱，诣婆罗林。
</p><p>
剃头师侍从世尊，偏露有臂，长跪叉手，白佛言：“彼露遮婆罗门去佛不远，生恶见言：‘诸有沙门、婆罗门多知善法，多所证者，不应为他人说，但自知，休与他说为。譬如有人坏故狱已，更造新狱，斯是贪恶不善法耳！’惟愿世尊除其恶见！”
</p><p>
佛告剃头师曰：“此是小事，易开化耳！”
</p><p>
尔时，世尊至婆罗门舍，就座而坐。时，婆罗门以种种甘膳，手自斟酌，供佛及僧；食讫去钵，行澡水毕，取一小床于佛前坐。佛告露遮：“汝昨去我不远，生恶见言：‘诸沙门、婆罗门多知善法，多所证者，不应为他人说乃至贪恶不善法。’实有是言耶？”
</p><p>
露遮言：“尔！实有此事。”
</p><p>
佛告露遮：“汝勿复尔生此恶见。所以者何？世有三师可以自诫。云何为三？一者、剃除须发，服三法衣，出家修道，于现法中可以除烦恼，又可增益得上人法；而于现法中不除烦恼，不得上人法，己业未成而为弟子说法，其诸弟子不恭敬承事，由复依止与共同住。露遮，彼诸弟子语师言：‘师今剃除须发，服三法衣，出家修道，于现法中可得除众烦恼，得上人胜法；而今于现法中不能除烦恼，不得上人胜法，己业未成而为弟子说法，使诸弟子不复恭敬承事供养，但共依止同住而已。’”
</p><p>
佛言：“露遮，犹如有人坏故狱已，更造新狱，斯则名为贪浊恶法，是为一师可以自诫，是为贤圣戒、律戒、仪戒、时戒。”
</p><p>
又告露遮：“第二师者，剃除须发，服三法衣，出家修道，于现法中可得除众烦恼，不可增益得上人法；而于现法中不能除众烦恼，虽复少多得上人胜法，己业未成而为弟子说法，其诸弟子不恭敬承事，由复依止与共同住。露遮，彼诸弟子语师言：‘师今剃除须发，服三法衣，出家修道，于现法中得除众烦恼，得上人法；而今于现法中不能除众烦恼，虽复少多得上人法，己利未成而为弟子说法，使诸弟子不复恭敬承事供养，但共依止同住而已。’”
</p><p>
佛言：“露遮，犹如有人在他后行，手摩他背，此则名为贪浊恶法，是为二师可以自诫，是为贤圣戒、律戒、仪戒、时戒。”
</p><p>
又告露遮：“第三师者，剃除须发，服三法衣，出家修道，于现法中可除烦恼，又可增益得上人法；而于现法中不能除众烦恼，虽复少多得上人法，己利未成而为弟子说法，其诸弟子恭敬承事，依止同住。露遮，彼诸弟子语师言：‘师今剃除须发，服三法衣，出家修道，于现法中可得除众烦恼，少多得上人法；而今于现法中不能除众烦恼，虽复少多得上人法，己利未成而为弟子说法，诸弟子恭敬承事，共止同住。’”
</p><p>
佛言：“露遮，犹如有人舍己禾稼，锄他田苗，此则名为贪浊恶法，是为三师可以自诫，是为贤圣戒、律戒、仪戒、时戒。露遮，有一世尊不在世间，不可倾动。云何为一？若如来、至真、等正觉出现于世乃至得三明，除灭无明，生智慧明，去诸暗冥，出大法光，所谓漏尽智证。所以者何？斯由精勤，专念不忘，乐独闲居之所得也。露遮，是为第一世尊不在世间，不可倾动。露遮，有四沙门果。何者四？谓须陀洹果、斯陀含果、阿那含果、阿罗汉果。云何，露遮，有人闻法应得此四沙门果，若有人遮言：‘勿为说法。’设用其言者，彼人闻法得果以不？”
</p><p>
答曰：“不得。”
</p><p>
又问：“若不得果，得生天不？”
</p><p>
答曰：“不得。”
</p><p>
又问：“遮他说法，使不得果，不得生天，为是善心？为不善心耶？”
</p><p>
答曰：“不善。”
</p><p>
又问：“不善心者，为生善趣？为堕恶趣？”
</p><p>
答曰：“生恶趣。”
</p><p>
“露遮，犹如有人语波斯匿王言：‘王所有国土，其中财物王尽自用，勿给余人。’云何，露遮，若用彼人言者，当断余人供不？”
</p><p>
答曰：“当断。”
</p><p>
又问：“断他供者，为是善心？为不善心？”
</p><p>
答曰：“不善心。”
</p><p>
又问：“不善心者，为生善趣？为堕恶道耶？”
</p><p>
答曰：“堕恶道。”
</p><p>
“露遮，彼亦如是。有人闻法，应得四沙门果，若有人言：‘勿为说法。’设用其言者，彼人闻法得果不？”
</p><p>
答曰：“不得。”
</p><p>
又问：“若不得果，得生天不？”
</p><p>
答曰：“不得。”
</p><p>
又问：“遮他说法，使不得道果，不得生天，彼为是善心？为不善心耶？”
</p><p>
答曰：“不善。”
</p><p>
又问：“不善心者，当生善趣？为当堕恶道耶？”
</p><p>
答曰：“堕恶道。”
</p><p>
“露遮，若有人语汝言：‘彼波罗婆提村封所有财物，露遮，自用勿给人，物当自用，与他何为？’云何，露遮，设用彼言者，当断余人供不？”
</p><p>
答曰：“当断。”
</p><p>
又问：“教人断他供者，为是善心？为不善心耶？”
</p><p>
答曰：“不善。”
</p><p>
又问：“不善心者，为生善趣？为堕恶道耶？”
</p><p>
答曰：“堕恶道。”
</p><p>
“露遮，彼亦如是。有人闻法应得四沙门果，若有人言：‘勿为说法。’设用其言者，彼人闻法得果不？”
</p><p>
答曰：“不得。”
</p><p>
又问：“若不得果，得生天不？”
</p><p>
答曰：“不得。”
</p><p>
又问：“遮他说法，使不得果，不得生天，为是善心？为不善心耶？”
</p><p>
答曰：“不善。”
</p><p>
又问：“不善心者，为生善趣？为堕恶道耶？”
</p><p>
答曰：“堕恶道。”
</p><p>
尔时，露遮婆罗门白佛言：“我归依佛，归依法，归依僧，愿听我于正法中为优婆塞！自今已后，尽形寿不杀、不盗、不淫、不欺、不饮酒。”
</p><p>
佛说法已，时露遮婆罗门闻佛所说，欢喜奉行。

</p>
<hr />
<span class="foot_key">分类:</span><a href="../index.html">佛经</a>      <span class="foot_key">书名:</span><a href="../ChangAHanIndex.html">《长阿含经》</a>      <span class="foot_key">作者:</span>佛陀耶舍、竺佛念
<script><!--
	  genNavigator("DOWN");
	--></script>
</div>
</body>
</html>
